Ameriški predsednik ZDA Donald Trump je prispel v Pariz, kjer se bo ta konec tedna udeležil slovesnosti ob stoti obletnici konca prve svetovne vojne. A njegov tokratni obisk je že zdaj precej bolj napet, kot je bil tisti lani poleti, ko je prvi par Francije gostil prvi par ZDA na francoskem državnem prazniku in je četverica veselo pozirala na večerji v luskuzni restavraciji v Eifflovem stolpu. Trump je tudi tokrat v Pariz prispel s prvo damo Melanio, s katero se bosta skupaj z drugimi svetovnimi voditelji ta konec tedna udeležila slovesnosti ob koncu druge svetovne vojne. A že ob prihodu je Trump ostro kritiziral predlog svojega gostitelja, francoskega predsednika Emmanuela Macrona, za ustanovitev skupne evropske vojske, s katero bi se Evropa lahko branila med drugim tudi pred ZDA. "Francoski predsednik Macron je pravkar predlagal, da mora Evropa ustanoviti lastno vojsko, da bi se zaščitila pred ZDA, Kitajsko in Rusijo," je tvitnil Trump. "Zelo žaljivo, vendar bi morda morala Evropa najprej plačati svoj delež Natu, ki ga ZDA velikodušno subvencionirajo." Spor glede obrambe EU-jaTrump se je s tem obregnil ob Macronovo izjavo, da bi morala imeti Evropa svojo lastno, skupno vojsko. V pogovoru za francoski radio Europe 1 se je namreč v torek zavzel za ustanovitev "prave evropske vojske", s katero bi se Evropa lahko branila pred Rusijo, Kitajsko in ZDA. Dejal je še, da mora Evropa zmanjšati odvisnost od ZDA. Francoski uradniki so sicer pojasnili, da je Macron s tem pozval zgolj k tesnejši obrambni povezavi Evrope. Spor glede obrambe EU-ja bi lahko zaznamoval vzdušje na osrednji svetovni slovesnosti ob stoletnici konca prve svetovne vojne, ki se je bo v nedeljo udeležilo 70 svetovnih voditeljev, med njimi tudi ruski in turški predsednik Vladimir Putin in Recep Tayyip Erdogan. Macron sicer pravkar zasebno sprejema Trumpa v Elizejski palači. Spregovorila naj bi predvsem o vprašanjih Sirije in Irana, nato pa bo sledilo kosilo skupaj z njunima soprogama. Vrhunec v nedeljoTrump bo po napovedih ta konec tedna obiskal še dve ameriški pokopališči, njegov obisk pa bo vrhunec dosegel v nedeljo, ko se bo udeležil omenjene slovesnosti ob Slavoloku zmage. Ne bo pa se udeležil prvega Pariškega foruma o miru, katerega namen je, da postane stalnica pri multilateralnem iskanju rešitev za skupne izzive. Svetovalec ameriškega predsednika za nacionalno varnost John Bolton je novinarjem v Parizu odločitev pojasnil z besedami, da se mora predsednik ZDA udeležiti "veliko dogodkov glede perečih vprašanj". 

Alexandria Ocasio-Cortez je ta teden postala najmlajša ženska, kadar koli izvoljena v ameriški kongres. In to s platformo demokratičnega socializma, ki jo je na volitvah leta 2016 populariziral Bernie Sanders. Karizmatična 29-letna Ocasio-Cortezova je letos povsem nesluteno postala ena najbolj bleščečih vzhajajočih zvezd demokratske stranke, hkrati pa je Newyorčanka iz Bronxa tudi tipična predstavnica milenijske generacije – ne more si privoščiti najemnine. Kot je povedala za New York Times, čaka na prvo kongresno plačo, preden si bo lahko najela stanovanje v Washingtonu, kamor se po izvolitvi seli januarja. V četrtek je tvitnila, da njena težava s plačevanjem najemnine v Washingtonu kaže tudi na to, kako ameriški volilni sistem ni zasnovan tako, da bi pripadniki delavskega razreda lahko zasedli vodilne položaje. Na Twitterju ji je velika večina pritrdila, češ da so pogoji za mlade v ZDA nemogoči. "To samo kaže, kako brez stika so sistem in večina izvoljenih predstavnikov z normalnimi ljudmi, da normalen človek ne more začeti služiti ljudstvu, ne da bi že začel bogat," je zapisal en uporabnik. Druga pa: "To je realnost za veliko ljudi. Fino bo imeti v kongresu nekoga, ki dobesedno razume te naše stiske." So jo pa, pričakovano, napadli na desno usmerjeni TV-mreži Fox News. Tako je Foxov voditelj Ed Henry novoizvoljeno kongresnico obtožil prirejanja dejstev, saj naj bi se za naslovnico revije Vanity Fair fotografirala v "več tisoč dolarjev vrednih oblekah". Ocasio-Cortezova se je nemudoma odzvala na kritike in na Twitterju zapisala, da so ji obleke posodili za snemanje. "1. @FoxNews, zakaj ne zna nobeden od vaših voditeljev pravilno izgovoriti mojega imena? Pet mesecev je že. 2. Bizarno je videti voditelje s plačo prvega 1 % Američanov, kako se posmehujejo nepremičninski krizi v ZDA. 3. Nikdar si nisem kupila dragih oblek in vedno sem povedala svojo zgodbo. A ponavljanje laži, dokler ne postanejo resnica, je vaša specialiteta," jim je odgovorila kongresnica brez dlake na jeziku. Washington med najdražjimi mestiWashington se redno uvršča na seznam 10 najdražjih mest po najemninah. Mesečna najemnina za stanovanje z eno spalnico stane denimo okoli 2.160 dolarjev, navaja Business Insider. Možnost pridobitve stanovanja je sicer problem po celotni državi – več kot 38 milijonov ameriških gospodinjstev si komaj privošči svoje domovanje – ali pa si ga celo ne more, ugotavlja raziskava univerze Harvard. Člani kongresa prejemajo letno plačo 174.000 dolarjev, a ker jih večina obdrži tudi stanovanje v lastnem okrožju v domači zvezni državi, finančno niso tako zelo preskrbljeni. Leta 2015 je tako članica predstavniškega doma kongresa Kristi Noem povedala, da med zasedanjem kongresa spi kar na zložljivi postelji v svoji pisarni na Kapitolskem griču. Progresivna kampanjaOcasio-Cortezova je bila na torkovih vmesnih volitvah izvoljena za kongresnico v newyorškem 14. kongresnem okrožju, potem ko je junija na demokratskih preliminarnih volitvah šokirala z zmago nad enim vodilnih kongresnih demokratov Joejem Crowleyjem. Do zdaj je bila najmlajša kongresnica Elise Stefanik prav tako iz New Yorka, ki je bila v kongres izvoljena leta 2014 pri 30 letih. Ocasio-Cortezova je bila rojena v Bronxu leta 1989 portoriškim staršem (mama je čistilka, že pokojni oče pa je bil lastnik manjše trgovine), sama se opisuje kot predstavnica delavskega razreda in je goreča aktivistka, kruh pa si je do letos služila kot natakarica in lani zaslužila 26.500 dolarjev, kot kažejo bančni izpiski. In kdo točno je vzhajajoča politična zvezdnica? Nekoč je delala kot vodja izobraževanja na Nacionalnem hispanskem institutu, je nekdanja organizatorka predsedniške kampanje Bernieja Sandersa, verjetno najbolj znanega demokratičnega socialista v ZDA, pred tem pa je delala za zdaj že pokojnega senatorja Teda Kennedyja. Kot otrok se je Ocasio-Cortezova vozila vsak dan 40 minut do srednje šole v Yorktownu, ker so bile šole v Bronxu preslabe. Po maturi je na univerzi v Bostonu študirala ekonomijo in mednarodne odnose. Presenetljiva zmagaSvojo kampanjo je Ocasio-Cortezova zgradila na skrajno progresivni, ultra liberalni ljudski platformi, osredotočeni na socialne teme, kot so revščina, neenakomerna porazdelitev premoženja in priseljevanje (50 odstotkov volivcev v Bronxu in Queensu so priseljenci). Zavzema se za ukinitev "militantne" agencije za priseljevanje, za brezplačni študij, univerzalno zdravstveno zavarovanje, orožarsko reformo, ukinitev zasebnih zaporov in dostop do trga nepremičnin. Ko je junija s to platformo zmagala na demokratskih predhodnih volitvah, nihče ni bil bolj osupel kot ona sama. "Tega sploh ubesediti ne morem," je povedala, šokirana, takoj po zmagi. "To ni konec, to je začetek. To je začetek, ker je sporočilo, ki smo ga nocoj poslali svetu, da ni okej postavljati premožnih donatorjev pred svojo skupnost. Tej državi ste dali upanje, dali ste ji dokaz, da lahko takrat, ko potrkaš na sosedova vrata, ko prideš do njih z ljubeznijo, ko jim daš vedeti, da si eden izmed njih in si tam zanje – ne glede na različna stališča, delaš spremembe," je povedala junija svojim podpornikom. Nov veter v WashingtonuOcasio-Cortezova, ki je bila po junijski zmagi gostja številnih pogovornih oddaj, v katerih je navdušila s svojo iskrenostjo, pristnostjo in energijo, je tudi točno to, kar demokratska stranka potrebuje za svojo prevetritev. "Stara šola" demokratov s Hillary Clinton na čelu je postala preveč del sistema, da bi se lahko borila proti njemu, preveč je pripravljena sklepati kompromise in se preračunljivo pomikati proti sredini. Ta ista stara clintonovska šola je tudi preveč oporečna, premalo v stiku z ljudmi in premalo radikalna za Ameriko, ki je z Donaldom Trumpom postala Amerika, kjer s subtilnostjo prav daleč ne prideš več.  Ocasio-Cortezova je s svojo zmago dokazala, da se za uspeh v resnici ni treba prilagajati, ji pa je nedvomno pot do zmage tlakoval tudi Sanders, ki je na volitvah leta 2016 besedo "socialist" osvobodil negativnih konotacij, ki jih je v Ameriki vedno imela, in kot popoln avtsajder prišel zelo blizu tega, da bi Clintonovi izmaknil demokratsko nominacijo. Vsekakor zna biti boj za demokratsko predsedniško nominacijo leta 2020 še zanimiv, če bodo Američani dajali več priložnosti tipu politika, kot je Ocasio-Cortezova. 

Ameriški igralec Ashton Kutcher je pozval k strožjemu nadzoru strelnega orožja v ZDA. Kutcher, sicer lovec in ljubitelj pušk, je svoj 40. rojstni dan pred nekaj meseci namreč praznoval v baru, kjer se je odvil zadnji krvavi strelski pohod v ZDA. V seriji objav na družbenem omrežju Twitter je Asthton Kutcher razkril, da mu je žena, igralka Mila Kunis, zabavo za 40. rojstni dan pripravila ravno v lokalu v kalifornijskem mestecu Thousand Oaks, v katerem je pred nekaj dnevi v strelskem napadu umrlo 13 ljudi. Kutcher je politikom, ki nasprotujejo reformi zakonov o nadzoru nad strelnim orožjem, sporočil: "Vaši volivci si ne želijo umreti, ko gredo v cerkev, na koncert ali v bar!" Ena od objav je letela tudi na hčer ameriškega predsednika Ivanko Trump, saj se je Kutcherjeve zabave udeležil tudi njen svak Joshua Kushner. "Lahko bi se zgodilo, da bi bil med žrtvami tudi on," je zapisal Kutcher. Poleg večkratnih pozivov po poostritvi nazora nad strelnim orožjem je Kutcher opozoril tudi na pomanjkanje podpore za duševne bolnike v ZDA.  Kutcher je sicer znan kot ljubitelj strelnega orožja – odraščal je v zvezni državi Iowa, kjer je bil član lovskega društva, prvi kos orožja pa je dobil, ko je bil star 12 let. Kljub svoji ljubezni do pušk in pištol pa je po lanskem pokolu na glasbenem festivalu v Las Vegasu izjavil, da je celotno stanje prišlo do skrajne meje. Igralec je takrat izjavil: "Sem lovec in športnik, toda nihče ne potrebuje takšnih (avtomatskih) pušk." Že takrat je pozval k odprtemu dialogu in temu, da se doseže dogovor med tistimi, ki reformo zakonov o strelnem orožju podpirajo, in tistimi, ki o njej nočejo slišati. 

Matthew Whitaker, ki ga je predsednik ZDA Donald Trump postavil za novega generalnega tožilca, je bil povezan s podjetjem, ki je osleparilo vojaške veterane za njihove življenjske prihranke. Whitaker, nekdanji javni tožilec v Iowi, je bil plačan, da je delal v svetovalnem odboru floridskega podjetja World Patent Marketing (WPM), ki ga ameriška vlada obtožuje, da je nadobudne izumitelje opeharilo za več milijonov dolarjev. Pred meseci je moralo podjetje zaradi tega oblastem odšteti 26 milijonov dolarjev, piše Guardian. Več veteranov, od tega dva invalidna, sta povedala, da ju je WPM osleparil za več 10.000 dolarjev, ko sta podjetju plačala za patent in licenco, pri tem pa sta se zanašala, da gre zaradi zvenečih imen v odboru za ugledno podjetje. "WPM me je uničil čustveno, duševno in finančno," je lani zveznemu sodišču v izjavi povedal veteran Melvin Kiaaina in dodal, da je podjetju zaupal svoje prihranke delno tudi zato, ker je spoštoval ljudi v odbornem svetu. 60-letni Kiaaina, nekdanji vojaški padalec, je podjetju plačeval v letih 2015 in 2016 za patentiranje in promocijo svoje posebne ribiške opreme. "Za 14.085, kolikor sem jih plačal podjetju, nisem prejel ničesar, razen skice slabe kakovosti in logotipa, ki bi ga lahko naredil tudi moj vnuk." Kiaaina in druge osleparjene WPM-jeve stranke so svoje slabe izkušnje s podjetjem opisali v zapriseženih izjavah po sodiščih v sklopu civilne tožbe, ki jo je proti WPM-ju in njenemu direktorju Scottu Cooperju vložila Zvezna komisija za trgovino (FTC). Obupana pisma strankE-pisma, vložena kot dokazno gradivo, so polna moledovanj obupanih strank, ki prosijo Cooperja in njegovo ekipo, naj jim vrne denar. "Povzročili ste mi izjemno gorje, ne morem spati, moja raven stresa še nikdar ni bila tako visoka, moje zadnje prihranke pa ste mi ukradli," je Cooperju leta 2016 pisala nezaposlena vdova, ki je v prevari izgubila 8.000 dolarjev. WPM se je še posebej rad oglaševal kot veliki zagovornik vojnih veteranov. "Ne le, da častimo veterane in vojake naših oboroženih sil, ampak slavimo tudi tisto, kar branijo – ameriški sen," so zapisali v izjavi za dan veteranov leta 2014. Whitaker je javno jamčil za WPM in v izjavi iz leta 2014 zapisal, da podjetje "ne podaja zgolj praznih izjav o etičnih poslih, ampak te besede prevaja v dejanja". "Sam bi se povezal zgolj s prvorazredno organizacijo." Neetični posliA stranke menijo drugače in trdijo, da je podjetje z njimi ravnalo skrajno neetično, za njegovo blestečo podobo pa naj bi se skrivali umazani posli. Dennis Artman, vojni veteran s 24 leti služenja za seboj, je leta 2015 dvignil 25.000 dolarjev iz svojega pokojninskega sklada, da bi WPM-ju plačal patentiranje in promocijo posebne naprave za ohranjanje voznikov budnih med vožnjo, ki jo je izumila njegova takratna žena. Njegova nekdanja žena Gwendolyn Artman je sodišču povedala, da je mož zaupal vanjo in zaupal v napravo, zato je denar vložil. Artmanova je prejela od WPM-ja okoli 25 e-pisem, v katerih so bili Whitaker in drugi člani odbora omenjeni kot skrajno zaupanja vredni. Konec leta 2015 je WPM nenadoma nehal odgovarjati na njene klice in pisma. Zakonca sta se ločila letos, Artmanova pa za razpad zakona krivi tudi WPM, saj je mož za izgubo denarja krivil njo. Cooper je vso krivdo zanikal, a mu sodišče ni verjelo in mu naložilo večmilijonsko globo. Ni vedel?Pravosodno ministrstvo trdi, da novi Trumpov generalni tožilec Matt Whitaker ni vedel za goljufije in da ga je Cooper imenoval v odbor brez njegove vednosti. Whitaker je stolček generalnega tožilca zasedel, potem ko je Trump ta teden razrešil dozdajšnjega generalnega tožilca Jeffa Sessionsa, saj se ta ni hotel vmešati v preiskavo Trumpovih povezav z Rusijo. Whitaker je po drugi strani pred časom javno dejal, da bi na Trumpovem mestu preiskavo posebnega tožilca Roberta Muellerja ohromil tako, da bi Muellerju tako močno omejil sredstva, da bi bil ta prisiljen preiskavo opustiti. 

Število žrtev požara, ki je povsem požgal kalifornijsko mesto Paradise in v beg pognal vseh 27.000 prebivalcev, se je povečalo na devet, 35 ljudi pa pogrešajo. Zdaj je zagorelo tudi v Malibuju, kjer ogenj ogroža hiše, prebivalci pa bežijo. Skupno so zaradi požarov v Kaliforniji evakuirali že 150.000 ljudi.  V četrtek sta izbruhnila dva požara, oba v bližini kraja Thousand Oaks, v petek pa je ogenj zajel območje 280 kvadratnih kilometrov in na svoji poti proti severu požgal celotno mesto Paradise s 27.000 prebivalci. Večini je uspelo uiti na varno, za zdaj naj bi bilo mrtvih 9 ljudi, 35 pa jih pogrešajo. Poškodovani so tudi trije gasilci. Za gašenje ni bilo časaPožar je prišel do Paradisa tako hitro, da so gasilci lahko le pomagali pri nenadni evakuaciji, z gašenjem pa se niso imeli časa ukvarjati, saj je šlo za reševanje golih življenj. Ukaz za evakuacijo je prišel nenadoma in na ceste se je podalo praktično vseh 27.000 ljudi, zaradi česar je prišlo do zamaškov in ljudje so morali bežati peš. Vozniki so na poti naleteli na ognjeni zid, ki je obkrožal mesto in se v paniki zaletavali ali skakali iz vozil in bežali. Povzročili so zamaške in gasilci ter policisti so pozivali druge, naj zapustijo vozila in jim sledijo peš na varno. Požar jih je spremljal proti severu in zahodu. Severno od Paradisa, ki leži kakšnih 300 kilometrov severno od San Francisca, so ukazali evakuacije dveh manjših mest, zahodno od Paradisa pa je gasilcem uspelo požar ustaviti tik pred mestom z 90.000 prebivalci Chico. Za požarom je ostalo več tisoč uničenih objektov in dolge kolone požganih vozil. Gori tudi Malibu, prebivalci bežijoZnova gori tudi na jugu Kalifornije in oblasti so ukazale evakuacijo celotnega bogatega mesta Malibu s 13.000 prebivalci. Skupaj so po Kaliforniji do petka zvečer evakuirali 13.000 ljudi. Iz Malibuja bežijo tudi številne slavne hollywoodske zvezde, ognjeni zublji pa so že pogoltnili nekaj luksuznih vil. Med tistimi, ki so jih morali evakuirati, so med drugim tudi družina Kardashian, Lady Gaga, režiser Guillermo del Toro in Cher.  "Nimamo nadzora nad ognjem, ki se približuje naseljenim delom Malibuja," so sporočili pristojni in odredili takojšnjo evakuacijo. Južni požar, ki divja v gorovju Santa Monica, se pomika proti Tihemu oceanu, gori pa tudi bolj zahodno v okrožju Ventura in tudi ta požar se pomika proti oceanu. Požare poganjajo močni vetrovi in suho vreme brez vlažnosti. V okrožjih Butte, Los Angeles in Ventura so oblasti zaradi silovitih požarov razglasile izredne razmere. Več tisoč gasilcev se ob pomoči 23 helikopterjev in gasilnih letal bori z ognjenimi zublji, a so doslej uspeli omejiti le pet odstotkov požarov. Pri gašenju so bili ranjeni trije gasilci. Trump krivdo pripisal slabemu upravljanjuOglasil se je tudi ameriški predsednik Donald Trump, ki je krivdo za uničujoče požare pripisal slabemu upravljanju z gozdovi. "Nobenega razloga ni za te obsežne, smrtonosne in drage gozdne požare, razen tega, da je upravljanje gozdov slabo," je tvitnil iz Pariza, kjer se bo udeležil osrednje slovesnosti ob stoti obletnici konca prve svetovne vojne. Izpostavil je, da zaradi katastrofalnega upravljanja gozdov vsako leto pristojnim službam namenijo milijarde dolarjev in so izgubljena številna življenja. Zagrozil je z ukinitvijo zveznih sredstev za ta namen, če se razmere ne bodo popravile. Kalifornijo sicer vodijo demokrati. 

Nastop svetovno znane južnokorejske popskupine BTS v japonski televizijski oddaji je televizija Asahi odpovedala tik pred zdajci. Razlog za to je bila "modna" napaka, ki jo je eden od članov zagrešil že pred časom. Fotografija Jimina, enega od članov fantovske zasedbe, na kateri nosi majico z upodobitvijo eksplozije jedrske bombe, se je na spletu prvič pojavila oktobra, kmalu pa je povzročila razburjenje med oboževalci skupine, ki so jo označili za žalitev. Na majici so bili ob fotografiji eksplozije in bombe tudi slogani, ki pozivajo h korejski neodvisnosti. Nekateri so po poročanju britanskega BBC-ja natis na majici razumeli kot hvalospev eksploziji, ki je vodila v kapitulacijo Japonske med drugo svetovno vojno, nato pa tudi v neodvisnost Korejskega polotoka, ki je bil dotlej pod japonsko okupacijo.  Ker so številni oboževalci BTS nošenje sporne majice označili za nedopustno, se je televizija Asahi odločila, da bo nastop preložila. BTS so se pozneje opravičili svojim oboževalcem, ker jim ni uspelo izvesti nastopa. Neverjetna priljubljenost korejske skupine Skupina BTS je nastala leta 2013, samo lani pa je imela na Twitterju dvakrat več omemb kot ameriški predsednik Donald Trump in kanadski zvezdnik Justin Bieber. Posebej priljubljeni so na Japonskem, Kitajskem, v Jugovzhodni Aziji in delih Latinske Amerike, v zadnjem letu pa jim je uspel preboj tudi v ZDA. Na Instagramu imajo kar 13,3 milijona sledilcev, avgusta pa so presegli rekord ameriške zvezdnice Taylor Swift v najbolj gledanem videospotu v prvih 24 urah po objavi. Videospot za njihovo skladbo Idol je v prvem dnevu predvajanja na kanalu YouTube zbral več kot 45 milijonov ogledov. Pevci so prav tako postali prvi predstavniki K-popa (korejske popglasbe), ki se pohvalijo z dejstvom, da so imeli letos čast spregovoriti na sedežu Združenih narodov v New Yorku. 

Pod novo zakonodajo, ki jo je predlagala administracija ameriškega predsednika Donalda Trumpa, nezakoniti pribežniki, ki vstopajo v ZDA prek Mehike, ne bodo več upravičeni do azila. S tem ukrepom želijo nasloviti "zgodovinsko neprimerljivo zlorabo sistema priseljevanja", je povedal visoki predstavnik Trumpove administracije. Predsednik lahko v imenu "nacionalnega interesa" ustavi migracije, se bere skupna izjava ministrstev za pravosodje in domovinsko varnost. Priseljevanje je bila ena osrednjih točk Trumpove kampanje nedavnih vmesnih volitev, ko je redno napadal karavano več tisoč prebežnikov iz držav Srednje Amerike, ki se vije proti Mehiki. Trump je na južno mejo poslal vojsko, prebežnike pa označil za "invazijo". T. i. "poslednja določba", ki sta jo v četrtek napovedala v. d. generalnega državnega tožilca Matthew Whitaker in ministrica za domovinsko varnost Kirstjen Nielsen, navaja, da je predsednik pooblaščen "preprečiti vstop vsem nezakonitim prebežnikom" in uvesti "kakršne koli omejitve, ki se mu zdijo primerne", če presodi, da prebežniki "škodujejo" ameriškim interesom. V skladu s predsednikovo izdajo prepovedi vstopa prek ameriško-mehiške meje, tisti, ki jim uspe vstopiti v ZDA nezakonito, ne bodo mogli v državi zaprositi za azil. "Danes udejanjamo pooblastila, ki nam jih je omogočil kongres, in ki omogočajo prepoved upravičenosti do azila za nezakonite prebežnike, ki kršijo predsednikovo prepoved vstopa," se bere izjava. Zakon ne bo veljal retroaktivno, Trump pa naj bi ga z izvršnim odlokom podpisal v kratkem. Na kako trdnih tleh stoji odlok?Po ameriški zakonodaji morajo oblasti prisluhniti vlogam za azil prebežnikov, ki trdijo, da se v domačih državah bojijo nasilja. Tisti, ki zaprosijo za azil, morajo bežati zaradi upravičenega strahu pred pregonom. Po mednarodnem pravu omenjeni veljajo za begunce. In do zdaj so ti v ZDA lahko zaprosili za azil, četudi so v državo vstopili nezakonito. Ameriška zveza za državljanske svoboščine (ACLU) je Trumpov odlok označila za "nezakonit". "Ameriška zakonodaja specifično omogoča posameznikom, da zaprosijo za azil, ne glede na to, ali so v državo že vstopili," so dejali. UNHCR spominja na dolžnosti ZDAV odzivu na novo ameriško politiko je Agencija ZN-a za begunce (UNHCR) sporočila, da morajo ZDA zagotoviti, da lahko vsi ljudje, ki bežijo pred nasiljem ali preganjanjem, dobijo zaščito "brez oviranja". Številni ljudje, ki hodijo skozi Srednjo Ameriko in Mehiko, bežijo pred "nasiljem ali preganjanjem, ki jim ogrožajo življenja" ter potrebujejo mednarodno zaščito, so sporočili v UNHCR-ju, kjer opozarjajo na obveznosti ZDA, ki izhajajo iz konvencije o beguncih iz leta 1951 in protokola iz leta 1967. V agenciji ZN-a pojasnjujejo, da "nezadostne kapacitete" na ameriških južnih mejnih prehodih povzročajo občutne zamude na mehiški strani, zaradi česar se številni obupani prosilci za azil obrnejo na tihotapce in prečkajo mejo nezakonito. Kritike zakonaProti Trumpovemu odloku protestira tudi človekoljubna organizacija Amnesty International (AI). "Azil ni luknja v zakonu, ampak je rešilna bilka. Ta zakon popolnoma nepotrebno postavlja življenja na tisoče ljudi v nevarnost," opozarja generalni sekretar AI-ja Kumi Naidoo, ki je ostro napadel Trumpovo "dehumanizacijsko retoriko". Prejšnji poskusi Trumpove administracije, da bi omejila priseljevanje, so sprožili ostro politično in pravno nasprotovanje. Največjih kritik je bila deležna radikalna Trumpova politika ločevanja prebežniških otrok od staršev na meji, ki jo je za dva meseca uvedel aprila, junija pa je vrhovno sodišče potrdilo še en kontroverzni Trumpov odlok prepovedi vstopa v ZDA za prebivalce več muslimanskih držav, kar je sicer pred tem za neustavno razglasilo več nižjih sodišč. 

Predsednik Trump verjame v svobodo medijev in pričakuje in pozdravlja težka vprašanja njemu in njegovi administraciji. Odziv Bele hiše, potem ko so novinarju CNN-a, ki je Trumpu postavil težka vprašanja, odvzeli akreditacijo in mu prepovedali vstop v Belo hišo, BBC. 

Prebivalce Kalifornije je pretresel incident v mestu Thousand Oaks, kjer je 28-letnik v baru odvrgel dimno bombo in začel streljati. Ubil je 13 ljudi, policija pa je na prizorišču našla tudi njegovo truplo. Policija je napadalca identificirala kot 28-letnega Iana Davida Longa, nekdanjega marinca in domačina. Oblasti menijo, da je po pokolu v baru storil samomor. Njegov motiv za dejanje še ni znan.  V času napada je bilo v baru Borderline Bar and Grill okoli 200 ljudi. Šerif Geoff Dean je sporočil, da je med ubitimi tudi njegov namestnik Ron Helus, ki je bil policist 29 let, naslednje leto pa bi se moral upokojiti. Helus je na kraj napada prišel med prvimi po prejetem klicu na pomoč. V napadu je bilo ranjenih še najmanj 12 ljudi, ki so jih prepeljali v bolnišnico. Vstopil v bar in začel streljatiPo poročanju medijev naj bi strelec najprej odvrgel dimno bombo, nato pa začel streljati s polavtomatskim orožjem, pri čemer je izstrelil do 30 nabojev. V napadu je uporabil polavtomatsko pištolo glock 21, priljubljen model v Kaliforniji. Ljudje v baru so se pred napadalcem rešili tako, da so razbili okna, nekateri so pobegnili v toaletne prostore, poroča BBC. V omenjenem baru je v sredo potekal študentski večer s countryjevsko glasbo, poroča BBC. "Ta norec je preprosto vstopil in brez razloga začel streljati na ljudi," je povedal eden izmed očividcev. Priče dogodka so povedale, da je ob streljanju med obiskovalci izbruhnila panika. Dogodek je pretresel tudi župana mesta Thousand Oaks Andyja Foxa, ki je za CNN dejal, da mesto velja za eno izmed najvarnejših v državi, "zadnjih nekaj let smo rangirani kot mesto z najnižjo stopnjo kriminala na število prebivalcev". Ob tem je dodal, da se tovrstni incidenti "lahko zgodijo kjer koli, kadar koli in v vseh skupnostih, tudi tistih, ki veljajo za varne". Ameriški predsednik Donald Trump je na Twitterju dejal, da je obveščen o dogajanju v Kaliforniji. "Do zdaj je mrtvih 13 ljudi. Mrtev je tako napadalec kot policist, ki je prvi prišel na kraj zločina."    

Bela hiša je v sredo odvzela akreditacijo novinarju CNN-a Jimu Acosti, ki se je na novinarski konferenci sporekel s predsednikom Donaldom Trumpom, ki je novinarja označil za "sovražnika ljudstva". Acosta je na novinarski konferenci predsednika po torkovih vmesnih volitvah, na katerih so demokrati prevzeli večino v predstavniškem domu, vztrajal z vprašanji o prebežnikih iz Srednje Amerike, ki so na poti proti meji z ZDA. Ko je hotel Trumpu zastaviti še vprašanje o preiskavi njegovih povezav z Rusi, pa mu Trump ni hotel več odgovoriti. Od Acoste je zahteval, naj sede in preda mikrofon za postavljanje novinarskih vprašanj drugim novinarjem. A Acosta tega ni hotel storiti in je mirno vztrajal pri tem, da bi zastavil vprašanje, prav tako ni hotel predati mikrofona uslužbenki Bele hiše, ki mu ga je hotela dobesedno iztrgati iz rok. Vidno jezen Trump je Acosti potem sicer lepo odgovoril, da se ne boji ničesar in nobene preiskave, Acosto pa označil za "nesramnega in groznega človeka", CNN pa da bi moralo biti sram, ker ga zaposluje.  "Si velik sovražnik ljudstva"Ameriški predsednik je nadrl tudi naslednjega novinarja, ki je prevzel mikrofon, Petra Alexandra s televizije NBC, ki se je postavil v bran Acosti. "Tudi nad tabo nisem navdušen. Če sem pošten: nisi najboljši," je dejal Alexandru. Nato pa se še enkrat posvetil Acosti: "Ko poročaš lažnive novice, kar CNN počne na veliko, si sovražnik ljudstva." Po koncu novinarske konference je tiskovna predstavnica Bele hiše Sarah Sanders sporočila, da je Acosti "do nadaljnjega" suspendirala novinarsko akreditacijo v Beli hiši. Acosta je nato tvitnil, da v Belo hišo že vstopiti ni mogel več. Sandersova je sporočila še, da "predsednik Trump verjame v svobodo medijev in pričakuje in pozdravlja težka vprašanja njemu in njegovi administraciji". "Ne bomo pa nikoli dopustili, da bi novinar položil roko na mlado žensko, ki zgolj skuša opravljati svoje delo kot pripravnica v Beli hiši. Tovrstno obnašanje je popolnoma nedopustno," je povedala. Tudi CNN prejel beli prašekKer so dogajanja posnele kamere, je Acosta hitro dobil podporo novinarskih kolegov, tudi že na sami novinarski konferenci, da nikakor ni položil roke na pripravnico. "Sandersova laže," so se odzvali tudi na CNN-u in ocenili, da je bila Acosti novinarska akreditacija odvzeta "kot povračilo za postavljanje težkih vprašanj". "Ta še ne videna odločitev je grožnja naši demokraciji in država si zasluži boljše. Jim Acosta ima našo polno podporo," so sporočili s televizijske mreže, ki ima sicer že dolgo zgodovino "spopadov" s Trumpom.  Predsednik to televizijo pogosto označuje za "sovražnika ljudstva" in "lažne novice". Uredništvo CNN-a v New Yorku je bilo oktobra tudi med prejemniki pošiljke z bombo, ki naj bi jo CNN-u in še drugim nasprotnikom in kritikom Trumpa glede na dosedanja dognanja FBI-a poslal goreč privrženec Trumpa in republikancev Cesar Sayoc. Trump meni, da tovrstni dogodki z njegovimi besednimi napadi na medije niso povezani.  

"Velik in neverjeten dan je bil včeraj. Republikanska stranka je s povečanjem sedežev v senatu kljubovala zgodovini. Tudi v predstavniškem domu se je odrezala bolje od pričakovanj," je izide vmesnih volitev v kongres komentiral predsednik ZDA Donald Trump.  Republikanci so na torkovih volitvah izgubili večino v 435-članskem predstavniškem domu, kjer so demokrati že osvojili najmanj 222 sedežev (za večino potrebnih 218), po zadnjih projekcijah jim kaže 229, na drugi strani pa je republikanska stranka okrepila večino v senatu, kjer bo imela več kot potrebnih 51 glasov večine, najbrž 53 ali 54. Pridobitve pretehtajo izgube Trump je na novinarski konferenci v Beli hiši ocenil, da so pridobitve v senatu prevladale nad izgubami v predstavniškem domu, saj se običajno ne zgodi, da bi stranka aktualnega predsednika na prvih vmesnih volitvah v mandatu pridobila podporo. To je nazadnje uspelo Johnu F. Kennedyju leta 1962.       Skupaj lahko naredimo velike stvari Razdeljeni 116. kongres, ki se bo na ustanovnem zasedanju zbral 3. januarja prihodnje leto, bo nekoliko otežil delo Trumpu, ki je demokratom po ostrih obračunih v preteklih tednih in mesecih zdaj ponudil roko sprave in sodelovanja pri skupnih projektih predvsem na področju infrastrukture in zdravstva.    "Napočil je čas, da se člani obeh strank združijo, dajo strankarstvo na stran in si prizadevajo za krepitev ameriškega čudeža. To je čudež. Morda se bomo dogovorili, morda ne. Vse je mogoče. A imamo veliko skupnega, kar zadeva infrastrukturo. Mi želimo ukrepati glede zdravstva, oni želijo ukrepati glede zdravstva. Skupaj lahko naredimo mnogo velikih stvari," je demokratom sporočil Trump in dodal, da so bili demokrati zaradi velikodušnih donacij bogatih podpornikov in zaradi favoriziranja medijev v privilegiranem položaju.  Trump svaril demokrate pred preiskovalnimi komisijami A Trump je demokratom tudi zagrozil, da jim bo, če bodo zapravljali davkoplačevalski denar s preiskavami njega ali njegove administracije, potem sam (skupaj z republikanci) vrnil s preiskavami "uhajanja zaupnih informacij" na senatni ravni. "Dva lahko igrata to igro," je zažugal Trump.   Pelosijeva načelno pripravljena sodelovati   Prihodnja predsednica predstavniškega doma kongresa Nancy Pelosi je medtem na novinarski konferenci kot zmagovalca volitev razglasila "zdravstvo za Američane". "Zmagali smo, ker smo bili osredotočeni na zdravstvo," je dejala, kar potrjujejo tudi vzporedne ankete. Tudi Pelosijeva je izrazila načelno pripravljenost sodelovati s Trumpom in spomnila, da je že sodelovala z republikanskim predsednikom Georgeem Bushem mlajšim na istem položaju. Ob tem je potrdila, da ima kongres ustavno vlogo nadzora izvršne oblasti. "Ko se bomo podali na pot preiskav, bomo vedeli, kaj delamo, in bomo delali tako, kot je prav," je dejala in kljub temu pripomnila, da si bodo demokrati prizadevali za poenotenje ZDA. Jeff Sessions prva žrtev torkovih volitev Le nekaj ur po novinarski konferenci Trumpa je pravosodni minister Jeff Sessions odstopil s položaja in v pismu pojasnil, da odstopa na zahtevo predsednika Trumpa. Na položaju ga bo zamenjal Matthew Whitaker, dokler Trump ne bo imenoval njegovega naslednika. Trump je bil jezen na Sessionsa, ker se je izločil iz preiskave ruskega vpletanja v predsedniške volitve leta 2016. Sessions je to storil, ker se je pred volitvami kot svetovalec Trumpove kampanje srečeval z Rusi. Trumpa je Sessionsova odločitev za izločitev iz vseh zadev okrog preiskave presenetila in razočarala, saj je računal, da ga bo pravosodni minister ščitil pred njo. Novi pravosodni minister bo zdaj najverjetneje odpustil posebnega preiskovalca Roberta Müllerja in ruske preiskave bo konec. Demokrati so tak razplet pričakovali in se pripravljajo na to, da Müllerja javno zaslišijo v ustreznih odborih predstavniškega doma. Bela hiša bo proti, začel se bo sodni spor in razplet bo odvisen od volje vrhovnega sodišča ZDA, kjer pa imajo večino konservativci.     Obama: Spremembe ne bodo prišle po enih volitvah  Na izide volitev se je odzval tudi Trumpov predhodnik Barack Obama, ki je čestital vsem Američanom, ki so se udeležili torkovih vmesnih volitev sredi predsedniškega mandata, in poudaril demokratsko osvojitev večine v predstavniškem domu kongresa, nekaj guvernerskih položajev in uspehe v državnih kongresih. A opozoril je, da je to le etapna zmaga. "Delo se nadaljuje. Spremembe, ki jih potrebujemo, ne bodo prišle samo po enih volitvah, ampak začetek pa je. Sinoči so ga sprožili volivci po državi in upam, da se bomo začeli vračati k vrednotam, ki jih pričakujemo v javnem življenju – poštenost, dostojnost, kompromis in podpora drug drugemu," je sporočil Obama in zavrnil delitve.      

Ko je Dennis Hof, razvpiti lastnik nevadskih javnih hiš in resničnostni zvezdnik, 16. oktobra nenadoma umrl, so mnogi opozarjali, da bi še vedno lahko zmagal na volitvah za nevadski predstavniški dom. In to se je v torek, na dan D v ZDA, tudi zgodilo – republikanec Hof, ki je umrl v starosti 72 let, je posmrtno premagal demokratsko izzivalko Lesio Romanov – kaj premagal, z 68,3 odstotka glasov jo je čisto povozil. Kako je to mogoče? Preprosto, ker je Hof umrl le dobra dva tedna pred volitvami, je njegovo ime ostalo na glasovnici. Nevadska republikanska stranka je že pred tem napovedala, da bo v primeru Hofove zmage imenovala nekoga, ki bo zasedel Hofov stolček. Pred svojo smrtjo je Hof volivce snubil s platformo, močno podobno tisti Donalda Trumpa, sam sebe pa je označeval za "Trumpa Pahrumpa" (njegova matična javna hiša je bila Moonlite Bunny Ranch v kraju Pahrump).  Demokratom večina v predstavniškem domu. Več prelomnih izvolitev.  Umrl po rojstnodnevni zabaviUmrl je dan po divji rojstnodnevni zabavi, ki jo je priredil na svojem "Ljubezenskem ranču" (Love Ranch) in na katero so bili med drugim vabljeni kontroverzni arizonski šerif Joe Arpaio, pornozvezdnik Ron Jeremy in hollywoodska madame Heidi Fleiss, sicer nekdanja Hofova spremljevalka. Hof je imel v lasti vrsto zakonitih javnih hiš po vsej Nevadi – edini ameriški zvezni državi, kjer je regulirana prostitucija dovoljena. Širši javnosti je nastopaški kralj bordelov postal bolj znan s HBO-jevo resničnostno serijo Cat House, snemano v Moonlite Bunny Ranchu, ki so jo predvajali med letoma 2002 in 2014. Leta 2015 je Hof izdal avtobiografijo, naslovljeno Umetnost zvodništva, kar je besedna igra na naslov Trumpove slovite knjige Umetnost posla. So pa Hofa oblasti pred smrtjo preiskovale zaradi domnevnega spolnega napada, ki ga je Hof zanikal in obtožbo odpravil kot politično motivirano. To sicer ni bila prva prijava neprimernega vedenja – leta 2005 je bil obtožen posilstva prostitutke v enem svojih bordelov, s podobnimi obtožbami pa se je spopadal še v letih 2009 in 2011. Zaradi pomanjkanja dokazov ga oblasti nikdar niso preganjale. V Virginiji slavil republikanec s fetišemHofova zmaga še zdaleč ni edini bizarni razplet sinočnjih volitev v ZDA. Veliko pozornosti je pritegnil tudi obračun za kongresni stolček v zvezni državi Virginija, kjer sta se pomerila demokratinja Leslie Cockburn in republikanec Denver Riggleman. Cockburnova, sicer mama hollywoodske zvezdnice Olivie Wilde, ki je mamo tudi bodrila v volilnem štabu, je morala priznati premoč Rigglemanu, ki ga je v predvolilni kampanji obtožila paktiranja z odkritim rasistom in nacionalistom ter da ima erotični fetiš na Veliko nogo (Bigfoot). Cockburnova je obtožbo na Twitterju pospremila s skico Velike noge z zamegljenimi genitalijami, ki jo je snela z Rigglemanovega Instagrama. "Tega ne potrebujemo na Kapitolskem griču," je še dodala. Iz kje točno izvira res bizarna obtožba Cockburnove? Popolnoma iz trte ni izvita – Riggleman je namreč avtor knjige "Paritvene navade velike noge in zakaj si ga ženske želijo". Riggleman, nekdanji obveščevalec ameriških zračnih sil, zdaj pa lastnik butične destilarne, se brani, da gre za antropološko satirično knjigo, s katero že vrsto let spravlja v smeh svoje nekdanje kolege iz vojske. 

Miro Cerar, nekdanji premier in zdajšnji zunanji minister, bo pri 55 letih tretjič postal očka – njegova partnerica Mojca Stropnik je namreč noseča. Otrok naj bi se rodil prihodnje leto, poroča revija Zvezde so rojene.  Cerar ima iz zakona z Danico Cerar že dva odrasla otroka, študentko Evo in srednješolca Miho. S 37-letno Stropnikovo, sicer pravnico po poklicu, ki je svoj čas delala kot svetovalka v Cerarjevem kabinetu, sta par postala leta 2016, ko je razpadla njegova prejšnja zveza z Vesno Arnšek. Stropnikova je sicer Cerarja spoznala še kot študentka prava na pravni fakulteti. "Mira sem rada poslušala že kot študentka prava, brala sem njegove kolumne, spremljala številne nastope na televiziji, in moram priznati, da mi je bil njegov način razmišljanja vedno blizu, zlahka sem se poistovetila z njegovimi kritičnimi, a vedno konstruktivnimi mislimi o aktualnem dogajanju v Sloveniji," je povedala letos v intervjuju za revijo Zarja. Ko je Cerar leta 2014 ustanavljal svojo stranko, mu je pravniška pripravnica priskočila na pomoč. "Večkrat sva se morala dobiti po službeni dolžnosti, potem pa je iz tega nastal tudi kakšen čaj. Kmalu sva se dogovorila, da bova skupaj začela teči," je razložila začetke njune zveze. Preskočila je iskricaCerar je za Zarjo povedal, da sta bila s Stropnikovo deset let znanca, nato prijatelja, kasneje pa je preskočila še iskrica: "Sledilo je spoznanje, da sva si usojena za sopotnika v življenju." Stropnikova je Cerarja lani in letos redno spremljala tudi na državniških obiskih, med drugim tudi julija na vrh Nata v Bruslju, kjer sta se srečala s prvim parom ZDA, Donaldom in Melanio Trump. Stropnikova in Melania naj bi sicer "pristen človeški stik" vzpostavili že na lanskem zasedanju vrha Nata. Par živi med Ljubljano, kjer je doma Cerar, in Šentjurjem pri Celju, od koder prihaja Stropnikova. 

Sinead O'Connor je v zadnji od svojih epizod prek Twitterja sporočila, da nima več nobenega interesa družiti se z belci. Irska pevka, ki se je nedavno spreobrnila v islam in se preimenovala v Shuhado Davitt, je razloge za to odločitev pojasnila v "rasističnem" tvitu, kot ga je sama imenovala. "Zelo mi je žal. Kar bom zdaj rekla, je nekaj tako rasističnega, da si nikdar nisem mislila, da moja duša sploh lahko to čuti. Ampak resnično se nikdar več ne želim družiti z belci (če se tako reče nemuslimanom)," je zapisala 51-letna pevka. "Niti za en trenutek, iz katerega koli razloga. Gnusni so." O'Connorjeva, ki ima že dalj časa psihične težave, je nato v naslednjem tvitu napadla Twitter, ker cenzurira njen sovražni govor: "Zanimivo bo videti, ali bo Twitter prepovedal to, ko pa dovoljuje ljudem, kot sta Trump in Milbank, da bruhata svojo satanistično umazanijo po celo moji državi." Svete knjige so "irelevantne"O'Connorjeva, dolgoletna kritičarka Katoliške cerkve, ki je zloglasno raztrgala fotografijo papeža Janeza Pavla II. med svojim nastopom v oddaji Saturday Night Live leta 1992, je nato še dodala, da so svete knjige, kot je Biblija, danes "irelevantne". "V Koranu ni nič več govora o nasilju kot v Tanahu, Bibliji ali Mahabharati. In vse je ENAKO (IRELEVANTNO) ZA NAŠ ČAS," je zapisala in zapisu dodala ključnik #KonecVladavineBELCEV. "In še zadnje. Če je 'noro', da ti je mar, potem me mirno našeškajte in me označite za zmešano:)." 

Končal se je vpis delnic NLB-ja za fizične osebe. Če bo končna cena delnic na spodnjem robu razpona, bi utegnila biti naložba kar privlačna. V okviru javne ponudbe delnic so delnice NLB-ja do 7. novembra na voljo tudi malim vlagateljem. Najmanjši vložek je 660 evrov. Končna cena ene delnice bo v razponu med 51,5 in 66 evrov. Finančni strokovnjaki, ki smo jih povprašali o tem, ali se izplača sodelovati v "IPO-ju", se nočejo izpostavljati z imenom in priimkom, menijo pa, da bi se nakup lahko izplačal, predvsem če bo cena bližje spodnjemu robu razpona, kar pomeni le 0,67-kratnik knjigovodske vrednosti. Banka je dobro kapitalizirana in veliko bolje pripravljena na šoke, kot je bila na primer Nova KBM pred desetimi leti. Vseeno pa ni nobenega zagotovila, da bo tudi v prihodnje ustvarjala lep dobiček in posledično izplačevala visoke dividende. Lastniška struktura je neznanka, "problem" je tudi, da so delnice evropskih bank oktobra padle na dveletno dno. Skratka, sprejeti je treba nekaj tveganj, nekako tako, kot bi se moral avgusta odločiti, ali bi rezerviral poceni počitnice ob slovenski obali na začetku oktobra in ne veš, ali boš doživel poletno vreme in skoraj 30 stopinj Celzija ali pa jesensko deževje in 15 stopinj Celzija. Začelo se je statistično izjemno ugodnih 12 mesecev za vlagateljeČe ostanemo pri vremenskih primerjavah, se je na razvitih trgih zadnje dni po hudi oktobrski nevihti zvedrilo. Newyorški indeks Dow Jones je prejšnji teden pridobil 2,4 odstotka, kar je največ po juniju, vendar je ta teden zaradi kongresnih volitev spet opaziti nekaj negotovosti. Če bodo v kongresu v obeh domovih nadzor prevzeli demokrati (projekcije tega ne napovedujejo), bi po nekaterih črnogledih napovedih indeksi lahko padli tudi do 15 odstotkov, če bodo republikanci obdržali večino, pa naj bi se delnice v pričakovanju dodatnih davčnih reform še podražile. Trump se sicer točno dve leti po izvolitvi za ameriškega predsednika lahko pohvali, da je indeks S&P 500 v tem času pridobil 28 odstotkov, kar v zadnjih 64 letih ni uspelo nobenemu predsedniku. Med novembrom 1952, ko je bil za predsednika izvoljen Dwight Eisenhower, in novembrom 1954 je S&P poskočil za 29 odstotkov. Ob tem dodajmo, da je Wall Street vstopil v izjemno ugodno obdobje, saj je od leta 1950 v dvanajstih mesecih po vmesnih volitvah v povprečju pridobil kar 15 odstotkov. Tokrat bi sicer zabavo lahko s prehitrim zviševanjem obresti pokvaril Fed, ki prav danes začenja dvodnevno novembrsko sejo. Vrednosti najpomembnejših kriptovalut in tedenska sprememba, 6. november ob 13. uri: +1,17 % +6,80 % +18,5 % +8,91 % +11,7 % . Applove delnice zdrsnile pod 200 dolarjevMed delnicami, ki so zadnje dni pod prodajnim pritiskom, so najopaznejše Applove. Že v petek so se po objavi poslovnih rezultatov pocenile za skoraj sedem odstotkov, v ponedeljek pa še za nadaljnje tri, potem ko so mediji poročali, da naj bi Apple dobaviteljem naročil, naj ustavijo načrte za uvedbo dodatnih proizvodnih linij pri izdelavi delov za iPhone XR. Apple je sicer v četrtek objavil poslovne rezultate tretjega letošnjega četrtletja. Dobiček je v primerjavi z istim lanskim četrtletjem poskočil za dobrih 30 odstotkov, na 11,5 milijarde dolarjev, prihodki pa za skoraj 20 odstotkov, na 62,9 milijarde dolarjev. Vseeno so bili analitiki nekoliko razočarani s številom prodanih iPhonov v tem trimesečju in z napovedjo poslovanja v zadnjem letošnjem četrtletju. Applove delnice so v dveh dneh (petek, ponedeljek) tako utrpele največjo dvodnevno škodo po januarju 2013. Njihov tečaj je tudi zdrsnil pod 200 dolarjev, s tem pa je bil od rekordne vrednosti oddaljen 15 odstotkov. Tržna vrednost podjetja se je že v petek spustila pod tisoč milijard dolarjev. Nafta vstopila v medvedje območjeCene nafte so se včeraj spet občutno znižale, za 159-litrski sod brenta je bilo treba plačati le še 71 dolarjev (gre za triodstotni padec), za ameriško lahko nafto WTI pa deset dolarjev manj, s čimer je bila nafta WTI že dvajset odstotkov od štiriletnega vrha, doseženega prejšnji mesec (76,90 dolarja). Po borzni definiciji je tako nafta že v medvedjem trendu. V ponedeljek so začele veljati ameriške sankcije proti Iranu. Čeprav Washington želi, da se iranski izvoz povsem ustavi. Lahko začasno z Iranom trguje osem držav: Kitajska (uvozila bo lahko do 360 tisoč sodov dnevno), Indija, Grčija, Italija, Tajvan. Japonska, Turčija in Južna Koreja, pri čemer sta Kitajska in Indija največja kupca iranske nafte. Cene nafte so navzdol potisnili tudi podatki, da je skupni "output" Rusije, ZDA in Savdske Arabije oktobra prvič v zgodovini presegel 33 milijonov sodov dnevno, to pa je kar 10 milijonov sodov več kot leta 2010. Vse tri omenjene proizvajalke trenutno črpajo rekordne količine. 

Napovedi so se uresničile: demokrati so na vmesnih kongresnih volitvah po osmih letih znova prevzeli večino  v predstavniškem domu oziroma spodnjem domu kongresa, v senatu pa bodo imeli še naprej večino republikanci. Volitve so zaznamovale tudi nekatere prelomne izvolitve. Kot poročajo ameriški mediji, je demokratom uspelo prevzeti dovolj dodatnih mest v 435-članskem predstavniškem domu, da ga bodo spet nadzorovali. Kot kaže, so osvojili več kot 30 dodatnih mandatov. Volivci so glasovali o celotnem sklicu predstavniškega doma ter o tretjini senatorjev (35). Večina v predstavniškem domu bo demokratom omogočila morebitno uvedbo preiskave administracije predsednika Donalda Trumpa in njegovih potencialnih konfliktov interesov, večina pa jim omogoča tudi prepreko njegovih zakonodajnih predlogov. Demokrati bodo oblast v predstavniškem domu prevzeli januarja in s tem predsedovanje vsem odborom. Med drugim napovedujejo objavo Trumpovih davčnih napovedi in oživitev preiskave domnevnih povezav Trumpove kampanje z Rusijo pred volitvami leta 2016.  Senat še naprej v rokah republikancevMedtem pa bodo v senatu republikanci morda še okrepili večino. Demokratom so zadali velik udarec, s tem ko so prevzeli senatorski mesti v Indiani in Severni Dakoti, kar je končalo želje demokratov, da prevzamejo večino tudi v senatu. Z zmago Teda Cruza v Teksasu proti presenetljivo ostremu demokratskemu izzivalcu Betu O'Rourku so si republikanci že zagotovili najmanj 50 sedežev v 100-članskem senatu, kjer so imeli doslej 51 sedežev. Demokrati so imeli pred tokratnimi volitvami v senat veliko težjo preizkušnjo, saj so med 35 mandati, za katere se je glasovalo, branili kar 26, medtem ko so jih morali republikanci ubraniti le devet. Čeprav so republikanci izgubili večino v predstavniškem domu, je Trump na Twitterju zapisal, da so dosegli "izjemen uspeh". "Izjemen uspeh danes. Hvala vsem," je v prvem odzivu sporočil Trump. Kasneje je tvitnil, da je prejel številne čestitke za "veliko zmago", tudi od "tujih držav (prijateljev), ki čakajo in upajo na trgovinske dogovore". "Zdaj je čas, da se spet lotimo dela," je še sporočil predsednik, ki bo imel kasneje v Washingtonu tudi novinarsko konferenco. Več prelomnih izvolitevZgodovino na volitvah so pisale predvsem ženske kandidatke. Newyorška demokratka Alexandria Ocasio-Cortez bo postala najmlajša kongresnica. Izvoljena je bila z 29 leti. Demokratki Ilhan Omar in Rashida Tlaib iz Minnesote in Michigana bosta prvi muslimanki v kongresu, kandidatki iste stranke Sharice Davids (Kansas) in Debra Haaland (New Mexico) pa bosta postali prvi staroselki, izvoljeni v kongres. Sharice Davids bo tudi prva odkrito istospolno usmerjena predstavnica Kansasa. Za uspeh demokratov so sicer najbolj zaslužne volivke ter mladi volivci in volivci hispanskega rodu. V Reutersovi anketi je 55 odstotkov žensk dejalo, da so letos podprle demokratske kandidate za predstavniški dom. Pred štirimi leti je bil ta odstotek 49. Letos je kandidiralo rekordno število žensk. Medtem pa so poraz doživeli nekatere največje demokratske zvezde tokratnih volitev. V konservativnem Teksasu tako sedanjega republikanskega senatorja Teda Cruza ni uspel premagati Beto O'Rourke, demokrat Andrew Gillum pa je izgubil proti republikancu Ronu DeSantisu na Floridi. Gillum bi v primeru zmage postal prvi temnopolti guverner te zvezne države. Izid guvernerske tekme v Georgii, kjer se je za položaj potegovala demokratka Stacey Abrams, je za zdaj še pretesen, da bi določili zmagovalca. Stacey Abrams bi lahko postala prva temnopolta guvernerka kakšne zvezne države. "Američani želijo mir, želijo rezultate"Nancy Pelosi, demokratka iz Kalifornije, ki bo verjetno postala vodja demokratske večine v predstavniškem domu, je napovedala, da bodo Trumpu gledali pod prste, obenem pa je poudarila, da je bilo v ZDA dovolj delitev. "Prizadevali si bomo za sodelovanje med strankama, delitev je bilo dovolj," je dejala Nancy Pelosi v prvem odzivu. "Danes gre za več kot samo za demokrate in republikance. Gre za to, da znova vzpostavimo nadzor in ravnotežje, ki sta zapisana v naši ustavi." Napovedala je, da si bodo med drugim prizadevali za znižanje stroškov za zdravstvo ter pocenitev zdravil na recept ter za vlaganja v infrastrukturo. "Američani želijo mir, želijo rezultate," je dejala. Volili tudi guvernerje in guvernerkePoleg tega so volivci in volivke izbirali še 36 od 50 guvernerjev in guvernerk ter članov in članic kongresov v zveznih državah, kjer so volili tudi župane, državne in lokalne uradnike ter sodnike, na glasovnicah v 34 zveznih državah pa je bilo še 157 referendumskih pobud. Moskva in Nemčija ne pričakujeta spremembNa izid volitev se odzivajo tudi v tujini. Moskva je sporočila, da ne vidi možnosti za izboljšanje odnosov z ZDA. "S precejšnjo mero gotovosti lahko rečemo, da na horizontu ni nobenih možnosti za normalizacijo rusko-ameriških odnosov," je dejal tiskovni predstavnik Kremlja Dmitrij Peskov. Medtem je nemški zunanji minister Heiko Maas dejal, da sprememb v Trumpovih politikah po volitvah ni pričakovati. 

Otroci, rojeni na ozemlju ZDA, samodejno dobijo ameriško državljanstvo, kar je predsednik Donald Trump označil za edinstven primer. A to ni res, ZDA še zdaleč niso edina država s pravilom jus soli. Trump je zaradi prebežniške karavane ljudi iz Srednje Amerike, ki dan za dnem nabira kilometre in se približuje mehiško-ameriški meji, pred dnevi namignil, da bi lahko ZDA končale politiko podeljevanja državljanstva, ki je zapisana v 14. amandmaju, dodanem k ameriški ustavi leta 1866. 14. amandma se glasi: "Vsi ljudje, ki so rojeni ali naturalizirani v ZDA in sodijo pod jurisdikcijo države, so državljani Združenih držav Amerike in zvezne države, v kateri prebivajo." V praksi to pomeni, da državljanstvo ZDA z rojstvom na ameriških tleh dobijo tudi otroci vseh Neameričanov. "Smo edina država na svetu, v katero človek vstopi in ima dojenčka, ta dojenček pa je takoj državljan ZDA. To je smešno in se mora končati," je Trump dejal v pogovoru za mrežo Axios. Odločilen dejavnik: država rojstvaV resnici so ZDA samo ena izmed držav, ki samodejno podelijo državljanstvo novorojenčku, rojenemu na njihovem ozemlju, brez kakršnih koli drugih pogojev. Gre za "brezpogojno" ali "neomejeno pravico do državljanstva ob rojstvu", v pravniškem jeziku jus soli ("pravo zemlje"). Iz nje so sicer izključeni otroci diplomatskih predstavnikov v določeni državi in otroci, ki se rodijo pripadnikom sovražnih sil, ki v neki državi delujejo kot okupatorji. Poleg ZDA brezpogojni jus soli pozna še 29 držav, večinoma iz Latinske Amerike: Antigva in Barbuda, Argentina, Barbados, Belize, Brazilija, Kanada, Čad, Čile, Kuba, Dominika, Ekvador, Salvador, Fidži, Grenada, Gvatemala, Gvajana, Honduras, Jamajka, Lesoto, Mehika, Pakistan, Panama, Paragvaj, Peru, Sveti Krištof in Nevis, Sveta Lucija, Sveti Vincent in Grenadini, Urugvaj in Venezuela. Pravni sistem teh držav izhaja iz angleškega običajnega prava, v katerem se je načelo jus soli utemeljilo, ali pa so želele s tem načelom v preteklosti v državo privabiti tujo delovno silo, kar velja za srednje- in južnoameriške države. Prve zametke pravila jus soli je mogoče najti v reformah atenskega državnika Klejstena v 6. stoletju pred našim štetjem. Načelo so nato prevzeli in razvili Rimljani, ki so državljanstvo z odlokom cesarja Karakale leta 212 podelili vsem svobodnim prebivalcem Rimskega imperija. Mnogo kasneje, v 18. stoletju, so bili z osamosvajanjem angleških kolonij na ameriških tleh in s francosko revolucijo postavljeni temelji načela jus soli. Z gospodarskim in socialnim razvojem v 19. in 20. stoletju in z množičnim priseljevanjem v Zahodno Evropo in Amerike pa se je načelo razširilo po svetu. Jus soli, a z dodatnimi pogojiNekatere države pa ne poznajo brezpogojnega, pač pa pogojno podeljevanje državljanstva posameznikom, ki se rodijo na njihovem ozemlju. Ti otroci postanejo državljani, če izpolnjujejo določena merila, kot na primer, da je eden izmed njihovih staršev že državljan ali vsaj zakoniti prebivalec te države. Ustava Dominikanske republike tako izrecno izključuje podelitev državljanstva potomcem posameznikov, ki v državi bivajo nezakonito. Malezijska ustava nalaga, da je vsak otrok, rojen na njenem ozemlju, upravičen do malezijskega državljanstva le, če je rojen tujcema s stalnim bivališčem v Maleziji. Država, ki pozna pogojni jus soli, je tudi Avstralija, ki od leta 1986 državljanstvo novorojenčku podeli le, če je vsaj eden izmed staršev otroka avstralski državljan ali ima v Avstraliji stalno prebivališče oziroma da je ta oseba prvih deset let svojega življenja živela v Avstraliji ne glede na državljanstvo svojih staršev. Pogojno podeljevanje državljanstva ob rojstvu poznajo tudi Bahrajn, Kolumbija, Egipt (osebe, rojene v Egiptu, dobijo državljanstvo ob rojstvu, če je bil njihov oče rojen v Egiptu), Francija, Nemčija, Grčija, Hongkong, Irska, Maroko, Namibija, Nova Zelandija, Portugalska, Južna Afrika, Španija, Sudan, Luksemburg, Tajska in Velika Britanija. Zanimiv primer je Irska, kjer se v tem času odvija podobna razprava kot v ZDA. Na Irskem je leta 2004 potekal referendum o vprašanju podeljevanja državljanstva, tako da je od leta 2005 v veljavi pravilo, da državljanstvo ob rojstvu dobi otrok, čigar vsaj en starš je irski ali britanski državljan, rezident s stalnim dovoljenjem za bivanje na Irskem ali Severnem Irskem ali zakoniti rezident, ki je v državi živel vsaj tri leta v zadnjih štirih letih. Ta amandma so sprejeli zaradi primera Kitajke Man Chen, ki je sicer živela v Walesu, a je namenoma rodila v Belfastu na Severnem Irskem, prav tako delu Združenega kraljestva, da je izkoristila prejšnje irsko pravilo, ki je določalo, da vsak, rojen na katerem koli delu irskega otoka, samodejno dobi državljanstvo Republike Irske. Ker je tako njena hčerka postala državljanka Irske, s tem pa tudi Evropske unije, so njeni starši v Veliki Britaniji dobili dovoljenje za stalno bivanje kot starši državljana EU-ja, ki se ne more preživljati sam. Prilagajanje zakonodaje glede na družbene in gospodarske razmereTudi nekatere druge države so zakonodajo glede podeljevanja državljanstva skozi zgodovino spremenile, večinoma v smeri omejevanja državljanstva po načelu jus soli. Eden takšnih primerov je Francija, ki je do leta 1993 podeljevala brezpogojno državljanstvo, če se je otrok rodil na njenih tleh. S tem je bila izjema v evropski družini držav, ki večinoma priznavajo načelo jus sanguinis ("krvno pravo"), pri katerem otrok državljanstvo nasledi od svojih staršev ali od enega izmed staršev. Pariz je leta 1993 zakonodajo spremenil, tako da morajo zdaj otroci, rojeni tujim državljanom v Franciji, pri 18 letih zaprositi za francosko državljanstvo, saj ga ne dobijo več ob rojstvu, piše Deutsche Welle. Velika Britanija, ki velja za rojstni kraj načela jus soli, pa je kriterije za podeljevanje britanskega državljanstva spremenila leta 1983 in od takrat zahteva, da državljanstvo dobi vsak novorojenček, čigar vsaj eden izmed staršev zakonito biva na Otoku. Po drugi strani je Nemčija v zadnjih letih rahlo liberalizirala zakonodajo glede podeljevanja državljanstev. Od leta 2000 otroci etnično nenemških staršev lahko dobijo nemško državljanstvo ob rojstvu, če ima vsaj eden izmed staršev v Nemčiji stalno bivališče vsaj tri leta, v Nemčiji pa živi vsaj zadnjih osem let. Predtem so državljanstvo otrokom podeljevali izključno na podlagi nacionalnosti njegovih staršev. Nekatere države pa so načelo jus soli popolnoma opustile – Indija se je za takšen korak kot odgovor na porast nezakonitih priseljencev iz sosednjega Bangladeša odločila leta 2004, Malta pa je na načelo jus sanguinis prešla leta 1989. Odločilen dejavnik: državljanstvo starševNekatere države namreč ne poznajo pravice do državljanstva z rojstvom na svojem ozemlju, ampak državljanstvo podeljujejo na podlagi rodu oziroma pravila jus sanguinis. To pravilo izhaja iz rimskega prava, ki je vplivalo na civilnopravno ureditev večine srednjeevropskih držav. Takšno ureditev ima zato večina srednjeevropskih držav, tudi Slovenija. Na straneh ministrstva za notranje zadeve tako piše, da se državljanstvo Republike Slovenije lahko pridobi po rodu, kar pomeni, da oseba v državljanstvo Republike Slovenije sledi svojim staršem ali vsaj enemu od njiju, če je bil ta slovenski državljan v času rojstva osebe. Državljanstvo pa se lahko pridobi tudi z naturalizacijo, to je s predpisano dobo dejanskega in neprekinjenega življenja v Republiki Sloveniji, ob predpostavki, da oseba izpolnjuje še vse druge, zakonsko določene pogoje za sprejem v državljanstvo. Država ob tem določi obvezne pogoje za odobritev državljanstva in po prostem preudarku odloči o tem, ali bo državljanstvo podelila ali ne. Sprejem v državljanstvo tako ni pravica, ampak možnost, če posameznik izkaže izpolnjevanje vseh predpisanih pogojev, pri odločitvi pa država upošteva tudi javni (nacionalni) interes, ki je pred interesom posameznika. Skoraj vse države v Evropi, Aziji, Afriki in Oceaniji poznajo podeljevanje državljanstva po rodu, torej da otrok državljanstvo podeduje po starših, ali pogojno obliko pravila jus soli. Države, ki so pristopile h Konvenciji o zmanjševanju števila ljudi brez državljanstva (apatridi oziroma brezdomovinci) iz leta 1961, svoje državljanstvo podeljujejo tudi ljudem brez državljanstva, ki so bili rojeni na njenem ozemlju oziroma na ladji in letalu z njeno zastavo. Ali izvršni ukaz "premaga" ustavni amandma?Zdaj pa nazaj k načrtom Donalda Trumpa. Po njegovi izjavi, da bo pravico do ameriškega državljanstva z rojstvom na ozemlju ZDA preklical s predsedniškim izvršnim ukazom, se je oglasilo več pravnikov, ki so opozorili, da bi bila takšna poteza neustavna in bi trčila ob kup zakonodajnih zapletov. Ankete, ki merijo strinjanje ameriških državljanov s tem pravilom, se sicer močno razlikujejo glede na to, kako je postavljeno vprašanje, piše Washington Post. Če se na primer anketirance vpraša, ali bi ukinili pravico do ameriškega državljanstva potomcem nezakonitih priseljencev, se s tem strinja 49 odstotkov vprašanih, če pa te tujce poimenujejo "nedokumentirani priseljenci", pa je spremembi naklonjenih le 31 odstotkov vprašanih. Washington Post je ugotovil tudi, da se pogledi republikancev in demokratov pri tem vprašanju razlikujejo, a da so republikanske vrste bolj razklane. Po raziskavi družbe ANES je 45 odstotkov pristašev konservativne struje in le 20 odstotkov demokratskih volivcev naklonjenih spremembi ustave na tem področju. Poleg tega ima predlog o prenehanju podeljevanja državljanstva vsem, rojenim na ozemlju ZDA, najmanj podpore med ameriškimi Latinskoameričani (podpira ga 14 odstotkov vprašanih), mladimi volivci do 40 let in tistimi z visoko izobrazbo. Kako bi lahko Trump sploh spremenil načelo jus soli, ki ga je označil za "neumno"? Sam trdi, da za to ne bi bilo treba spremeniti že omenjenega 14. amandmaja ameriške ustave, s čimer pa se večina pravnikov ne strinja, saj opozarjajo, da bi bil njegov izvršni ukaz, če bi ga res izdal, obsojen na propad, saj bi nasprotoval temu amandmaju, zato bi ga sodniki tako rekoč takoj ustavili, nato pa bi se začele pravniške razprave, interpretacije in premisleki. Portal Quartz ugiba, da je malo možnosti, da bi Trumpov ukaz obveljal, navkljub temu, da je vrhovno sodišče nagnjeno v desno, saj v njem sedi pet konservativnih sodnikov in štirje liberalni. Sodnik James C. Ho, ki ga je na položaj prizivnega sodnika v New Orleansu imenoval prav Trump, tako meni, da bi bila sprememba pri podeljevanju državljanstva ZDA neustavna, in obenem opozarja, da morajo vrhovni sodniki podati oceno vsakega predsedniškega izvršnega ukaza prav zato, da preverijo, ali morda ni protiustaven. Po drugi strani pa ima Trump tudi nekaj podpornikov. Michael Anton, nekdanji ugledni predstavnik ZDA za nacionalno varnost, meni, da je "dejstvo, da človek le z rojstvom znotraj geografskih meja ZDA dobi državljanstvo, absurdno tako zgodovinsko, ustavno in filozofsko kot praktično". Trdi namreč, da ta pravica izhaja iz "načrtno zavajajoče interpretacije 14. amandmaja", ki je želel v 19. stoletju rešiti vprašanje na novo osvobojenih sužnjev, današnja interpretacija, po kateri otroci vseh priseljencev, tudi nezakonitih, dobijo ameriški potni list, pa se je razmahnila šele v 60. letih prejšnjega stoletja, dodaja. Da bi se 14. amandma spremenil s pomočjo kongresa, bi predlog za spremembo potreboval dvetretjinsko večino v predstavniškem domu in senatu ter podporo treh četrtin zakonodajnih teles zveznih držav na ustavni konvenciji. 

Rihanna je zadnja v vrsti glasbenikov, ki je najprej izrazila močno nestrinjanje s tem, da ameriški predsednik na svojih shodih predvaja njeno glasbo, potem pa se je njena ekipa na Belo hišo obrnila tudi uradno. Ameriški predsednik Donald Trump je na zborovanju v Tennesseeju v nedeljo predvajal njeno uspešnico iz leta 2007 z naslovom Don't Stop The Music, glasbenica, katere pravo ime je Robyn Rihana Fenty, pa je za to informacijo izvedela, ko se je na Twitterju oglasil Philip Rucker, novinar časopisa Washington Post. "To je bilo povedano že milijonkrat in naj ponovim še milijonprvič – Trumpova zborovanja so drugačna kot kar koli drugega v politiki. Trenutno se predvaja Rihannina skladba Don't Stop The Music, medtem ko osebje med zbrane meče Trumpove majice, kot bi bili na tekmi. Vsi so navdušeni," je zapisal na Twitterju. Glasbenica je objavo zelo hitro opazila in se tudi odzvala, zapisala pa je, da to ne bo trajalo dolgo. "Ne jaz ne moji ljudje nikoli ne bi prišli niti blizu kateremu izmed teh tragičnih zborovanj, zato hvala za opozorilo."  Ni pa se ustavila zgolj pri tem, temveč je aktivirala pravni del svoje ekipe, ki je v Belo hišo poslal uradno pismo. "Ugotovili smo, da je predsednik Trump v povezavi s političnimi dogodki po celotnih ZDA izkoriščal Rihannine skladbe in posnetke, med drugim njeno uspešnico Don't Stop The Music. Kot verjetno veste, glasbenica predsedniku ni izdala dovoljenja, zato je bilo predvajanje pesmi neprimerno." Temu so dodali še, da tovrstna uporaba njenih skladb ustvarja lažno prepričanje, da je glasbenica kakor koli povezana z Donaldom Trumpom, še poroča BBC. Podobno se je zaradi uporabe skladb pred kratkim oglasil tudi rocker Axl Rose, Pharrell Williams pa je Trumpu celo zagrozil s tožbo, če bo na shodih še naprej uporabljal njegovo uspešnico Happy. 

Francoski predsednik Emmanuel Macron se je zavzel za ustanovitev "prave evropske vojske", s katero bi se Evropa lahko branila pred Rusijo, Kitajsko in ZDA. Kot je dejal v pogovoru za francoski radio Europe 1, mora Evropa zmanjšati odvisnost od ZDA. "Ko ameriški predsednik Donald Trump napove, da odstopa od pomembne pogodbe o razoroževanju ... kdo je glavna žrtev? Evropa in njena varnost," je dejal Macron, ki si za skupne evropske obrambne sile prizadeva, odkar je lani prišel na položaj. "Priča smo bili poskusom vdora v kibernetski prostor in več vmešavanjem v našo demokracijo," je dejal in s tem namignil na Rusijo. "Evropejcev ne bomo zaščitili, razen če se odločimo imeti pravo evropsko vojsko," je poudaril francoski predsednik. Menil je še, da potrebujemo Evropo, ki se bo bolje branila sama in ne bo odvisna od ZDA. "Mir v Evropi je negotov," je opozoril Macron, ki je te dni na turneji po slovesnostih ob stoti obletnici konca prve svetovne vojne po vsej Franciji. Svari pred avtoritarnimi silami Posvaril je tudi pred avtoritarnimi silami v Evropi, ki se znova pojavljajo in oborožujejo. Znova je opozoril na podobnosti med razmerami danes in tistimi v 30. letih prejšnjega stoletja, pred drugo svetovno vojno. "Mir in blaginja, ki ju Evropa uživa 70 let, sta zlato obdobje naše zgodovine," je dejal in dodal, da je to bolj izjema kot pravilo. EU je leta 2007 vzpostavil večnacionalne bojne skupine za hitro posredovanje, vendar jih ni nikoli uporabil. Decembra lani je 25 članic Unije uradno vzpostavilo novo, stalno obrambno sodelovanje, ki velja za ključen korak k obrambni uniji. Pri projektu nove oblike obrambnega sodelovanja, poznanem pod angleško kratico Pesco, sodelujejo vse članice Unije razen Velike Britanije, Danske in Malte. Junija letos pa je devet članic EU-ja s Francijo na čelu podpisalo pobudo za vzpostavitev evropske vojaške skupine za hitro posredovanje. 

Predsednika Hondurasa in Gvatemale, Juan Orlando Hernandez in Jimmy Morales, želita ustaviti prihod prebežnikov iz Srednje Amerike v ZDA in ukrepati proti vsem, ki iz političnih ali kriminalnih vzgibov migracije spodbujajo. Juan Orlando Hernandez in Jimmy Morales sta se na ponedeljkovem srečanju v Hondurasu strinjala o nujnosti naložb v njunih državah, s katerimi bi ustvarili nova delovna mesta. "Vabiva tako domače kot tuje vlagatelje, ki želijo investirati v naši državi, še posebej v infrastrukturo, kot so šole in bolnišnice," je dejal gvatemalski predsednik Jimmy Morales. "Solidarna sva z brati v karavani, a obsojava tiste, ki organizirajo te migracije pod nečloveškimi pogoji," je še dejal Morales. Več tisoč prebežnikov prispelo v Ciudad de MexicoDel karavane s prebežniki je v ponedeljek že prispel v mehiško prestolnico Ciudad de Mexico, kjer so jih sprejeli na športnem stadionu Jesus Martinez s hrano, oblačili, zdravili in zdravstveno pomočjo. Mehiške oblasti zagotavljajo, da so pripravljene oskrbeti do 5.000 ljudi. V treh tednih je za azil v Mehiki zaprosilo približno 2.800 ljudi, 500 pa jih je na poti obupalo in so se vrnili v Gvatemalo, Honduras ali Salvador. ZDA na mejo pošiljajo vojskoAmeriški predsednik Donald Trump je zaradi prebežnikov, ki v ZDA bežijo pred revščino in nasiljem, na mejo z Mehiko poslal 15.000 vojakov. ZDA pa naj bi začele zbirati civilne oborožene milice, ki bodo, vsaj tako je poročal Washington Post, ZDA branile pred "invazijo."  

Ameriški volivci na vmesnih volitvah odločajo o novih državnih predstavnikih, huda 'bitka' se odvija predvsem za predstavnike v kongresu, kar je še posebej osebno vzel predsednik Donald Trump. Nova sestava kongresa, v kateri trenutno prevladujejo konservativci, bo vplivala na Trumpov mandat do leta 2020, ko namerava znova kandidirati. V manj kot tednu dni je opravil 11 predvolilnih zborovanj, na katerih je podpornike pozival, naj se udeležijo volitev in podprejo republikanske kandidate za kongres. V ponedeljek je imel zborovanja v Ohiu, Indiani in Misuriju, opravil pa je tudi nekaj intervjujev ter napisal mnenjski članek za televizijo Fox News, česar ni storil še noben predsednik v zgodovini ZDA, kar kaže na to, da je predsednik kongresne volitve vzel osebno. "Mediji iz teh volitev delajo referendum o meni." Demokrati, ki si obetajo začetek konca globoke politične krize po Trumpovi zmagi na predsedniških volitvah, razglašajo, da gre za najpomembnejše volitve v sodobni ameriški zgodovini. Trump pa je podpornike na zborovanjih opozarjal, da se v primeru demokratske večine v kongresu ZDA obeta 'strmoglavljenje v socializem, revščino in kriminal'. Vmesne volitve državnih predstavnikovAmeriški volivci bodo odločali o zastopstvu vseh 435 poslancev v predstavniškem domu, ki imajo dvoletni mandat, kot tudi 33 od skupaj 100 senatorjev, ki imajo sicer šestletni mandat. Poleg tega bodo volili še 36 guvernerjev in članov kongresov v zveznih državah, kjer bodo volili tudi župane, državne in lokalne uradnike ter sodnike. Na glasovnicah v 34 zveznih državah je še 157 referendumskih pobud, a z redkimi izjemami bodo kongresne volitve zasenčile vse. V kongresu prevlada republikancevZvezna oblast v Washingtonu je trenutno v rokah republikanske stranke, ki ima predsednika, večino v senatu in predstavniškem domu ter večino devetčlanskega vrhovnega sodišča. Republikanci prevladujejo tudi na položajih guvernerjev zveznih držav in obvladujejo večino državnih kongresov. Predvolilne ankete kažejo, da imajo demokrati slabe možnosti za prevzem večine v senatu, a zelo dobre za prevzem večine v predstavniškem domu. Tam večinska stranka prevzame vse odbore in predsednik predstavniškega doma iz večinske stranke odloča, o čem bodo glasovali, opozicija pa v nasprotju s senatom nima možnosti blokade. Agresivna kampanjaGlede na predčasno glasovanje za tokratne vmesne volitve vlada veliko zanimanje. Do zdaj je svoj glas oddalo že več kot 34 milijonov Američanov, kar je precej več kot pred vmesnimi volitvami leta 2014. Morebiten prevzem predstavniškega doma bi demokratom omogočil nadzor vseh odborov ter odločanje o glasovanju, kar bi bila resna omejitev v zakonodajnem procesu za predsednika Trumpa. Tokratna volilna kampanja je bila celo za ameriške standarde izjemno agresivna. Trump je demokrate obtoževal, da so socialisti in da podpirajo invazijo kriminalcev iz južne Amerike. Še včeraj so tri ameriške televizijske mreže, med njimi celo Trumpu naklonjena televizija Fox, zavrnile predvajanje njegovega plačanega oglasa zaradi rasistične vsebine. Trump v svojem slogu za danes napoveduje zmago, poučeni z izidom predsedniških volitev pa ostajajo pri napovedih izida previdni. 

Predsednik ZDA je od začetka svojega mandata do konca oktobra izrekel že 6.420 lažnih oz. zavajajočih izjav. V povprečju 10 na dan, so našteli pri Washington Postu. V zadnjih tednih do kongresnih volitev, ko je za promocijo svoje stranke okrepil predvolilna zborovanja po državi, pa se, pozor, zlaže ali očitno zavaja 30-krat na dan. Kar je Usain Bolt v šprintu, je očitno Donald Trump v laganju in zavajanju.  Po ocenah Svetovnega gospodarskega foruma naj bi prav širjenje laži, sovražnega govora in teorij zarote po družbenih omrežjih predstavljalo eno največjih groženj naši družbi. Če smo na Facebook pred leti še gledali kot na orodje, ki prinaša družbene spremembe na bolje, se njegov vodja danes le še opravičuje za zlorabe podatkov, vdore v zasebnost in manipulacije volitev.  Mediji, ki so, to je treba priznati, prevečkrat del problema in ne rešitve, se zoper to nesnago med drugim borijo z resnicomeri, projekti za ločevanje dejstev od laži in manipulacij. Po podatkih Reporters Laba, ameriške univerze Duke, je po vsem svetu 165 takšnih operacij. Vedno več. V Sloveniji, z nekaj občasnimi izjemami, ni medija, ki bi se s tem sistematično in redno ukvarjal. Številne študije kažejo, da so tovrstni projekti sicer korak v pravo smer, a razmeroma neučinkoviti. Včasih nas celo utrjujejo v napačnem prepričanju. Ne obstaja torej ena rešitev, potreben je večdimenzionalen pristop.  Slovenije tudi ni na Poynterjevem seznamu držav, ki sprejemajo konkretne ukrepe zoper širjenje dezinformacij po spletu, od pobud za kritično mišljenje in medijsko opismenjevanje do različnih oblik regulacije in nadzora. Vem, nekateri menite, da je treba stvarem pustiti, da tečejo in se bo že uredilo. Ne vem, če. Ko enkrat z vajeti spustiš podivjane pse, so na koncu pogrizeni vsi.  

