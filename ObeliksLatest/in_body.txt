Jesenska priljubljena tema športnih pogovorov so krstne tekme Luka Dončića v Ligi NBA. Presežnikov in razprav ne manjka, kar je pripeljalo do 5. oddaje podkasta SOS-odmev, kjer je LD77 osrednja tema pogovora. Za boljši strokovni uvid je svoje misli prispeval MMC-jev specialist za košarko Tilen Jamnik, ki že leta podrobno spremlja kariero Luke Dončića in dobro pozna tudi razmišljanje ter delovanje Lige NBA. Družbo je delal obema gostiteljema podkasta SOS-odmev Slavku Jeriču in Toniju Grudnu.  Naročite se na podkast SOS-odmev! Z menjavo očitno zadela oba klubaKoliko je vreden MVP Evrolige? Očitno toliko kot najboljši strelec in podajalec študentske lige NCAA ter še dodatni igralec, toliko je namreč bila vrednost menjave med Atlanto in Dallasom, ki sta si ob poletnem izboru Lige NBA ekspresno medsebojno zamenjala dva izredno nadarjena košarkarja. To sta Trae Young in Luka Dončić. "Vidi se, kako si je Dallas res želel Luko Dončića. Mavs so se pri tem odpovedali prihodnjemu izboru, tako da v primeru slabe sezone Teksašanov, bi Atlanta lahko še enkrat hitro izbirala. Atlanta je po odhodu Dennisa Schröderja potrebovala igralca, kot je Trae Young. Zagotovo je lahko menjava win-win za oba kluba," je Jamnik v luči prvih dobrih predstav obeh novincev ocenil menjavo, ki bo v severnoameriškem slogu v preostali NBA-karieri vedno družila omenjena igralca. Dončić je začel udarno in po desetini rednega dela lovi kar nekaj statističnih dosežkov. V prvi vrsti, da preseže Pauja Gasola in njegovih 17,6 točke/tekmo iz njegove krstne sezone, kar je rekord med Evropejci. Sočasno je Dallasova številka 77 blizu povprečju LeBrona Jamesa, ko je bil on sam novinec. A hkrati je mladi Slovenec s 4 izgubljenimi žogami na tekmo tudi pri vrhu neslavne lestvice potrošnikov žog. Prvih 10 tekem že napoved nadaljevanja sezone?Ali je po 10 tekmah sezone že napočil čas za prave analize in napovedi, kako se bo odvijala krstna sezona najstniškega čudežnega otroka iz Ljubljane? "Desetina (ali osmina) je bila premalo že v fevdalnih časih, so govorili posestniki zemlje. Sam sem doma v Ligi NHL, ki ima zelo podobno strukturo, predvsem enakih 82 tekem rednega dela. In sam prave analize, zaključke upoštevam šele po četrtini sezone," je Gruden izpostavil, da se je sezona vseeno komaj dobro začela. Vseeno so uvodne številke impresivne, predvsem število točk je nad pričakovanji, po drugi strani pa so ljubitelji evropske košarke, kjer je Dončić tako v klubskem dresu Reala Madrid kot reprezentančnem Slovenije pokoril staro celino, pričakovali več asistenc. Več točk od pričakovanj, a tudi kakšna podaja manj"Sam sem tudi pričakoval več podaj. Pet ali šest v povprečju. A še vedno je le desetina sezone. Neuigranost zagotovo. DeAndre Jordan in Dončić sta nova igralca, ki sta zdaj nosilca Dallasove igre. Ob tem Dallas zagotovo ni bil naključno slab in je imel najslabšo sezono, odkar je v klubu lastnik Mike Cuban. Luka se je na neki način vseeno že spremenil, saj je postal bolj sebičen, vzame si več metov kot v Evropi, veliko več, ne nazadnje se takšna košarka tam igra. Ob intervjuju z Nevenom Spahijo, ko je bil pomočnik v Atlanti, je takratni pomočnik Hawksov izpostavil, da v NBA-ju pride do izraza čisti talent. In Luka kot eden največjih evropskih talentov do zdaj je že postal boljši strelec," je Jamnik poudaril, da je ob prehodu iz Evrolige/ACB-ja v NBA že zaznati spremembo v slogu Dončićeve igre. Dva potezi, ki jih navijači niso spregledaliIzpostavljeno je bilo vprašanje kemije, saj se na navijaško obarvanih blogih in med komentarji pojavljajo ter izpostavljajo zapisi, ali ne prihaja do zapostavljanja Dončića pri veteranih. A ne samo navijače, temveč tudi novinarje, ki vsakodnevno spremljajo Mavericks sta zmotili dve potezi, ki sta obkrožili košarkarsko obarvani splet. Po zadeti trojki na teksaškem derbiju s Spursi je Dončić zabrusil soigralcu Harrisonu Barnesu: "Daj mi prekleto žogo!" I hope the Mavs' next film session is just 10 straight hrs of this clip of Luka saying "give me the f**king ball" after hitting a 3 pic.twitter.com/Tx2Kj2bAn0 Na tekmi z New York Knicksi je bil po hitro vrženi trojki gostov Dončić sam pod košem in v položaju, da mirno pobere žogo, a je priletel soigralec DeAndre Jordan, mu skočil čez hrbet in ukradel skok. Sam Luka je zavil z očmi proti klopi, pod košem pa se je vidno močno razburil lastnik Cuban, na koncu tekme pa je Dončiću ravno ta skok manjkal do prvega dvojnega dvojčka. Mark Cuban’s reaction to Deandre Jordan taking Luka Doncic’s rebound... pic.twitter.com/qzK0O21cXg Dallas brez končnice, boj za novinca leta bo osterSeveda v pestri razpravi o začetku Dončićeve NBA-jevske kariere ni šlo brez dveh vprašanj, ki si jih zastavljajo slovenski košarkarski navdušenci. Ali bo Luka Dončić ob koncu sezone razglašen za najnovinca sezone? Ali se je Dallas sploh sposoben uvrstiti v končnico? Na drugo vprašanje je bila trojica Jamnik, Jerič in Gruden enotna za sklep, da se Dallas v močnejši Zahodni konferenci v sezoni 2018/19 ne more prebiti med prvo osmerico in udeležence končnice. Vprašanje novinca leta je bilo bolj pereče in je prineslo izkupiček 1-1-1. Miami je Dragićevo moštvoZakaj kdo razmišlja, da Dončić lahko ali pa v močni konkurenci novincev (glej Infografiko za primerjavo izpostavljene peterice) ne more postati ROTY, prisluhnite v 5. oddaji SOS-odmev, v kateri je bil govor tudi o Wiltu Chamberlainu, linearni rasti meta za tri točke. Svoj delež pogovora si je seveda prislužil Goran Dragić, ki blesti v dresu Miamija. Heat je veliko konkurenčnejši za končnico, a hkrati obremenjen z najvišjim proračunom za plače v celotni Ligi NBA, zaradi česar ostaja na mizi tudi možnost, da vodstvo zamenja Dragića za koga drugega. Za piko na i sledi še kratek krog prvih misli o projektu nogometne evropske Superlige, ki ga razkriva Football Leaks. Vabljeni k poslušanju (kliknite na spodnjo sliko)!  

"Moj namen je biti eden izmed vodilnih členov v naši nadaljnji borbi za tekmovanje na elitni ravni. Naslednji mesec bom žal od daleč spremljal tekme in navijal," je prvi odziv Luke Dončića po tem, ko je odpovedal nastop v kvalifikacijah za SP.  Košarkarska zveza in javnost sta dobila prvi komentar Luke Dončića glede odpovedi udeležbe na reprezentančnih akcijah. Novopečeni član Dallas Mavericksov je zadevo komentiral na svojem twitterskem profilu. Najprej je opisal, kaj vse ga je pričakalo v ZDA: "Zadnji tedni po mojem prihodu v Ameriko so bili neverjeten vrtiljak čustev in novih izkušenj. Težko je opisati, kako težko in z navdušenjem čakam, da stopim na igrišče v Dallasu in začnem s trdim delom za dosego ciljev, ki so si jih zastavili z ekipo." Nadaljuje z besedami, da želi "deliti svoje občutke z vami, moji soigralci, moji 'bratje'", in tudi poudari, da bo reprezentanca nanj lahko računala v prihodnosti: "Vem, da se vsi zavedate, da ni večje časti zame, kot igrati za mojo domovino. Moje misli so z vami, ki se pripravljate na kvalifikacije za svetovno prvenstvo. Čeprav ne morem biti z vami, sem prepričan, da boste odlično opravili svoje delo. Eden mojih najpomembnejši dosežkov v življenju je biti del zmagovalne ekipe, ki je prva in edina prinesla zlato medaljo Sloveniji. Moj namen je biti eden izmed vodilnih členov v naši nadaljnji borbi za tekmovanje na elitni ravni. Naslednji mesec bom žal od daleč spremljal tekme in navijal!!! Mojim fantom pa: Pokažite jim, kdo ste!!! Nadaljujte, kar smo skupaj začeli. Kmalu bom z vami ..." Po odpovedi so pri Košarkarski zvezi Slovenije dejali, da jim Luka ni dal natančnega razloga za odpoved. "Seveda smo poskusili z Lukom. Iskreno bom povedal, kako je bilo. Poudarjam, da noben klub na svetu ne sme prepovedati reprezentance, tudi Dallas ne. Z Luko sem poskusil jaz. Komunicirala sva prek SMS-ov, ker je na klice neodziven. Tudi Rašo je bil v navezi z njim. Na koncu je dejal, da ne more priti oziroma da ne bo prišel. Rašo je rekel, da je treba pridobiti njegovo izjavo in izjavo agencije, zakaj ga ne bo, saj klub tega ne more," je dejal selektor Rade Trifunović. Pred Luko je debitantska sezona v Ligi NBA, kjer si mora izboriti svoje mesto.  

Košarkarji madridskega Reala so na četrti tekmi finala španskega prvenstva s 96:85 premagali Baskonio in s skupnim izidom 3:1 v zmagah že 34. osvojili naslov španskih prvakov.  Na začetku druge četrtine je semafor kazal 23:23, nato pa je Real naredil delni izid 6:0 in vodstva do konca tekme ni več izpustil iz rok. Baskonia se je v tretji četrtini približala le na točko zaostanka (51:52), a je Real na začetku zadnjega dela pobegnil na +10 (67:57).    Luka Dončić, ki ga v četrtek čaka nabor Lige NBA, je v 28 minutah dosegel osem točk, pri čemer je bila ključna trojka dobri dve minuti pred koncem pri izidu 81:78 za Real, ob -6 pa se Baskonia ni mogla več vrniti in podaljšati finalne serije. Prvo ime srečanja je bil sicer Rudy Fernandez, ki je dosegel 27 točk.  Nov val priznanj - izbran tudi za MVP španske ligeLovorike za Dončića še kar dežujejo, saj je bil po koncu španskega prvenstva razglašen za najkoristnejšega igralca lige, s tem seveda tudi član najboljše peterke in najboljši mladi košarkar v ligi ACB. "Nimam besed. Neverjetno! Na prvi tekmi nam je Baskonia otežila življenje, za kar jim moramo čestitati, a nato smo zelo dobro odigrali in mislim, da smo si naslov več kot zaslužili," je bil po kopici priznanj in osvojitvi prvaka Španije presrečen Luka Dončić. "Najboljša sezona v življenju je za vse ljudi, s katerimi sem delal v Real Madridu, za vse osebje, moje soigralce, fizioterapevte, zdravnike," je sanjsko sezono posvetil vsem sodelavcem pri evropskih in zdaj še španskih prvakih.  Pot na draft ni bila načrtovanaSeveda po koncu tekme ni manjkalo vprašanj o pričakovane odhodu iz Reala, Španije in Evrope. Najpogostejše vprašanje je bilo, ali se bo zdaj vrat na nos odpravil v New York na četrtkov NBA-nabor. "Še vedno ne vem, če grem na nabor. Nič ni bilo načrtovano. Moram še govori z mojim agentom, potem pa bomo videli kako," je še takoj po tekmi v Vitori pripovedoval senzacionalni 19-letnik, ki ne skriva, da si želi čim višjega izbora: "Če bom izbran med prvimi petimi bo neverjetno, želim si pa da bom izbran čim višje." ESPN: Dončić prihaja z družino v BrooklynA čez lužo, kjer podrobno spremljajo vse dogajanje okoli najbolj obetavnega Evropejca je ESPN že objavil, da Luka Dončić prihaja na nabor 2018, ki ga gostijo Brooklyn Nets. Po pisanju največjega ameriškega spletnega portala bo Dončić eden izmed 20 najobetavnejših igralcev, ki bodo skupaj z družinami spremljali košarkarje v zeleni sobi Barclays Centra. Po navajanju virov bodo skupaj z Lukom Dončićem za mizo sedela še mama Mirjam Poterbin s partnerjem in babica Milena Poterbin, Liga Endesa, finale, četra tekma:BASKONIA - REAL MADRID 1:385:96 (21:18, 17:24, 19:23, 28:31)Beaubois 19, Šengelija 16, Janning 15; Fernandez 27, Campazzo 17, Ayon 14, Dončić 8 (za dve 1/2, za tri 1/4) 8 skokov in dve podaji v 28 minutah.  V odebeljenem tisku je izid v zmagah. Igrali so na tri zmage.  Ključna trojka Dončića tri minute pred koncem Po tekmi z novimi lovorikami 

Evropski prvaki v košarki še vedno čakajo na izplačilo denarne nagrade in izpolnitev obljube premierja Mira Cerarja, da bo spremenil zakonodajo za nagrajevanje vrhunskih dosežkov športnikov, tako da bi bil eden največjih uspehov v slovenski športni zgodovini primerno poplačan. Cerar se je odzval na zapise v medijih, da država ni znala primerno nagraditi zlate kolajne na EP-ju 2017. Ponovil je, da je država povišala nagrado za dosežek z izrednim dodatkom in da je na sestanku s predstavniki KZS-ja obljubil spremembo zakonodaje za nagrajevanje vrhunskih športnikov. "Zavedam se, da so športni uspehi uspešen promotor države ter da je šport pomemben gradnik zdravja celotne družbe. S tem namenom imamo sprejeta pravila, ki za vse športe enakovredno določajo višino izplačila nagrade za dosežen športni uspeh. Po teh pravilih je nagrada za zlato medaljo na evropskem prvenstvu v košarki 17.080 evrov. Glede na izjemen uspeh je vlada s posebnim sklepom Košarkarski zvezi Slovenije namenila za nagrade še dodatnih 50.000 evrov," je zapisal Cerar. Vlada je ta sredstva na račun KZS-ja nakazala že 12. oktobra lani. "Glede na to, da je bila nagrada namenjena vam, verjamem, da ste jo že prejeli," je še zapisal Cerar, ki se je decembra lani srečal tudi s predstavniki KZS-ja in se z njimi pogovarjal o povečanju nagrade, ki so jo zahtevali košarkarji. "Takrat sem povsem jasno povedal, da dodatnih sredstev za nagrade ne morem obljubiti, da pa lahko pri pristojnih ministrstvih preverim, če smo glede tega izkoristili vse pravne okvirje in finančne zmožnosti. Prav tako sem zagotovil, da bomo v prihodnjem mandatu naredili vse, da bo spremenjena zakonodaja, ki bo znala bolje nagraditi dosežke vseh vrhunskih športnih rezultatov."  Čast izkazali z Bloudkovim priznanjemOdnos do košarkarjev je Slovenija po Cerarjevem mnenju pokazala tudi s podelitvijo Bloudkovih priznanj za vrhunski športni dosežek. "To priznanje ni le velika čast, ampak tudi zagotovilo, da bo lahko vsak član moške košarkarske reprezentance, ko bo izpolnil pogoje za upokojitev, upravičen do izplačila pokojnine. Danes bi tako vsak dobil vsaj 1.500 evrov mesečne pokojnine. S tem smo kot družba pokazali, da cenimo vaš prispevek še dolgo po tem, ko zbledi lesk prejetih medalj. Namesto višjega enkratnega zneska, ki bi ga športniki prejeli v najbolj produktivnem obdobju svojega življenja, smo na ta način poskrbeli za dostojno starost za čas, ko se bodo iztekle klubske in sponzorske pogodbe. Verjamem, da bo v jeseni življenja ta nagrada cenjena bolj kot sedaj." Ob tem premier poudarja, da je bila vlada športu zelo naklonjena. Trenutno je v državni upravi zaposlenih 117 športnikov, povečala pa so se tudi finančna sredstva, namenjena športu, in to kar za 70 odstotkov. "Sredstva, namenjena za slovenski šport, znašajo v tem letu, skupaj z evropskimi, več kot 30 milijonov evrov. Samo Košarkarska zveza Slovenije bo v letu 2018 tako s strani države prejela kar 20 odstotkov več sredstev kot lani," je še zapisal. 

Luka Dončić je Real iz Madrida vodil do zmage nad aktualnim prvakom Evropskega pokala, Unicajo iz Malage (99:85). V 21 minutah je dosegel 18 točk. 18-letni slovenski reprezentant je z odličnimi potezami dvigoval občinstvo na noge, na tekmi se je zbralo več kot 8.000 gledalcev, 18 točkam pa je dodal še šest skokov in pet podaj. Skupaj je zbral 26 statističnih točk. Dončić je skupaj z Jayceejem Carrollom (29 točk, statistični indeks 27) predstavljal nerešljivo uganko za Unicajo, pri katerih sta dvomestno število točk dosegla Ray McCallum (15 točk) in Carlos Suarez (11 točk).  Real je hitro povedel, odločilno prednost pa je nabral v tretji četrtini, ki so jo dobili z 31:16. V zadnjo četrtino so vstopili z 20 točkami prednosti (76:56). Zmaga ni bila vprašljiva, z uspehom pa se je Real povzpel na vrh lestvice v španskem državnem prvenstvu.  Igralci Reala so se ogrevali v majicah, na kateri so izrazili podporo poškodovanemu Ognjenu Kuzmiću, ki je končal sezono. Real Madrid za srbskega košarkarja že išče menjavo, govori se, da bi član kraljevega kluba lahko postal slovenski center Gašper Vidmar.  Izkazal se je tudi drugi slovenski reprezentant, Jaka Blažič, ki je bil z 20 točkami (sedem skokov, štiri podaje) prvi strelec MoraBanc Andorre. Ta je sicer morala priznati premoč Zaragozi, ki je slavila s 95:78.  Najboljše akcije Dončića na današnji tekmi si lahko ogledate spodaj.     

Pogosto pravimo, da dan nima dovolj ur, da bi postorili vse, kar želimo. Toda ta nedelja je Slovencem pokazala, koliko vsega - dogajanja in čustev - se lahko stlači v borih 24 ur. Budilka je zazvonila ob 6.00. Treba je bilo vstati in se odpraviti na Brnik, saj so tam že od zgodnjega jutra vzletala letala, ki so v Carigrad vozila na stotine Slovencev, ki so po četrtkovi dobljeni polfinalni tekmi s Španijo ugotovili, da so sanje o evropskem zlatu postale resničnost, in zato zasuli klicne centre turističnih agencij z eno samo zahtevo - rezervacijo navijaškega aranžmaja v Carigradu. Cena: 490 evrov z organizacijo aranžmaja plus vstopnico, ki je stala med 45 in 75 evri, odvisno od sektorja. Marsikomu pa je na poti stala še ena ovira - potni list! V Turčijo se namreč ne more potovati zgolj z osebno izkaznico, zato so se številni navijači prijeli za glavo, ko so ugotovili, da je petek zadnji delovni dan za izdelavo potnih listov. Vendar pa je tudi birokracija tokrat v duhu športnega zanosa celotnega naroda pokazala človeški obraz - vlog za prednostno izdelavo potnega lista je bilo v petek vloženih kar 335, celjska upravna enota pa je uradne ure zato podaljšala do 19. ure. Tudi na Cetisu, kjer izdelujejo potne liste, so okrepili ekipe, podaljšali delovnik in vsa naročila spravili pod streho. Ko letališče postane mravljiščeDa se je košarkarska evforija zalezla v vse pore, je postalo jasno že v taksiju: "Kam? Na letališče? Vsi gredo tja! Bomo prvaki, kajne? Seveda bomo, in zlato si fantje tudi zaslužijo!" Na Letališču Jožeta Pučnika je bilo že navsezgodaj zjutraj živahno kot na ljubljanski tržnici v soboto. V nekaj urah je namreč proti Turčiji poletelo kar devet izrednih letal - prvo ob 4.40, zadnje ob 11.15, poleg vsega preostalega rednega prometa seveda, in drugi potniki so le začudeno gledali, ko se je po letališki stavbi razlegal ukaz: "Navijači z ročno prtljago na desno, drugi na levo!" Na Brniku so se dobro pripravili na povečan promet, delala so vsa prijavna okenca, odprli so tudi nove linije za varnostno kontrolo, vse je potekalo hitro in učinkovito. Naše letalo je bilo v zraku ob 9.00, na svojem boku je nosilo napis AnadoluJet - gre za hčerinsko družbo Turkish Airlinesa, ki sicer leti zgolj na notranjih turških letih, vendar je bilo v Sloveniji potrebnih toliko letal, da so jih morali "napraskati" na vseh koncih, da so našli prostor za 1.500 navijačev, ki se je odločilo za ekspresni, manj kot 24-urni skok v Turčijo. V Turčijo za vsako cenoMed potniki je bil tudi Marjan iz Ilirske Bistrice, ki je potoval s svojo najstniško hčerko Nino: "Da želim nekoč biti del velikega slovenskega športnega dogodka, sem se odločil že leta 2000, ko sem zamudil Slovenijo na evropskem prvenstvu v nogometu v Belgiji in na Nizozemskem. In v četrtek sem si rekel - zdaj ali nikoli!" Vsak izmed navijačev je imel svojo zgodbo o odločitvi za pot. Skupina prijateljev je imela že kupljene vstopnice za sobotni koncert Rolling Stonesov v sosednji Avstriji, potem pa se je slovenska reprezentanca uvrstila v finale EP-ja. Dilema - kaj pa zdaj?! Ni trajalo dolgo, ko so našli salomonsko rešitev - na oboje, seveda! Naprej na koncert, nato pa nazaj domov, na letalo in v Turčijo. Še večja junaka sta bila Miklavž in Matevž. Štirje prijatelji so se v Carigrad iz Ljubljane na 1.500 kilometrov dolgo pot odpeljali kar z avtomobilom. "Krenili smo ob treh zjutraj v soboto. Vozili smo do Niša v Srbiji, kjer smo se ustavili na kosilu, nato pa naprej do Bolgarije, kjer smo v Sofiji tudi prespali," pripovedujeta 29-letnika. V nedeljo so na cilj prispeli v poznih popoldanskih urah, ravno pravočasno, da so ujeli avtobuse, ki so iz navijaške cone peljali v dvorano Sinana Erdema. "Danes bomo prespali v tukaj v Carigradu, nato pa v ponedeljek nazaj proti domu, menjavali se bomo za volanom," napovesta. Gasilska sirena za osuple TurkeNavijaško cono so v soboto na vrat na nos odprli v nekaj kilometrov oddaljeni marini, kjer drug poleg drugega stoji približno deset lokalov, in tja so neposredno z letališča takoj po pristanku vozili slovenske navijače s številnimi avtobusi. "Zadnji nosi številko 37," je pojasnil Kompasov predstavnik in tako ponazoril, kako množično je slovensko romanje v Carigrad. Popoldne je bilo tako namenjeno predvsem posedanju v senci terase in nazdravljanju s hladnim pivom - v nasprotju s hladno deževno domovino je v Turčiji namreč pošteno pripekalo sonce in termometer je kazal kar okoli 30 stopinj. Seveda pa je bilo treba ogreti tudi glasilke in jih pripraviti za zvečer, iz zvočnikov so se slišale Golica, V dolini tihi, Slovenija gre naprej in druge domače, dnevu primerne pesmi. Za vseprisotno poskakovanje "Kdor ne skače, ni Sloven'c" se je našel prostor okoli vseh miz, domačine pa je najbolj osupnil zvok gasilske sirene, ki jo je skupina navijačev "gonila" na parkirišču. Spet drugi so sklenili, da bo navijanja dovolj že zvečer, in zato skočili na kratek ogled mesta - treba je bilo videti vsaj znamenito Modro mošejo. V navijaški opravi, seveda. "Bratje Slovenci!"Okoli 19.00 je nato napočil čas za premik pred dvorano, kjer so se med množico pomešali tudi srbski navijači, sicer precej manj številčni. "Iz Beograda je poletelo samo eno čartersko letalo. Cena aranžmaja je bila 350 evrov, večinoma pa smo se odpravili z avtomobili in kombiji. Vožnje smo imeli približno 10, 12 ur," pove Nada iz Zemuna. Navzočnost policije je bila seveda močno okrepljena, vendar posredovanje ni bilo potrebno, saj je vse minevalo v pristnem prijateljskem vzdušju. "Za petminutno pot od parkirišča do vhoda smo potrebovali tričetrt ure, ker smo vmes nazdravljali z brati Slovenci, se slikali, drug drugemu želeli srečno," se je navduševal Miloš iz Beograda. Kaj zapisati o navijanju na sami tekmi? Slišali ste sami. Kadar koli se je v dvorani zaslišalo skandiranje: "Srbija!", so ga slovenski navijači preglasili v nekaj sekundah. Srbom pomanjkanja gorečnosti kljub vsemu ne gre očitati. Med tretjo četrtino smo preverili vzdušje na njihovi navijaški tribuni, številni so bili že brez majic, viseli čez ograjo in povsem osredotočeno zrli na igrišče ter čustveno pospremili vsako potezo na igrišču. Toda slovenski navijači so vedeli, da so priča zgodovinskemu trenutku, prišli so po zlato in pika. Naši junaki na parketu so leteli na njihovih krilih in obratno. Premalo časa za slavjeKo je nekaj dolgih sekund pred koncem postalo jasno, da se nam zmaga ne more več izmuzniti, je na tribunah eksplodiralo. Evforija se je nadaljevala vse do zmagovitega dviga pokala, čustvene Zdravljice in vznesene We are the champions. Potem pa jo je zamenjala nejevolja, saj so številni navijači ugotovili, da je ura v Carigradu premaknjena za eno uro naprej in da se čarterska letala vračajo že tako kmalu, da ne bodo imeli časa, da bi v miru in velikem slogu proslavili zgodovinski naslov, saj je bilo treba biti na letališču že dve uri pred odhodom, plus še vožnja do tja. Lahko noč, bratje Srbi!Počasi pa so pojenjale tudi moči, evforičen dan je terjal svoj davek in nastopila je utrujenost. Tudi srbski čarter se je domov vračal ob 4.00 in navijači orlov so začudeno zrli v izmučene Slovence, ki so se posedli in polegli po letaliških klopeh. "Pa kaj vam je? Če bi mi osvojili naslov, bi Carigrad obrnili na glavo. In tukaj na letališču bi viseli s stropa, okupirali bi tisti točilni pult, povabili tudi vas, častili vse! Pa tudi če bi to pomenilo, da zamudimo letalo - ni pomembno, samo da si prvak!" smo dobili lekcijo iz navijanja. Toda moči preprosto ni bilo več dovolj in slovenski navijači so komaj čakali, da zatisnejo utrujene oči. Nekateri so to dočakali ob 6.00 zjutraj, ko so spet legli nazaj v svoje postelje, drugi pa celo, še preden je letalo doseglo potovalno višino. In ZLATI spanec je najslajši, bratje Srbi ... 

Vredno je bilo spremljati vsako akcijo, si gristi ustnice, kričati, ploskati in se kdaj tudi jeziti. Slovenski navijači so na evropskem prvenstvu v košarki spisali pravljico, kot je ne pomnimo. Slovenija je dobra dva tedna živela s svojo košarkarsko reprezentanco. Tako kot so fantje na terenu nizali zmago za zmago, so naraščali tudi apetiti. Košarka je postala osrednja tema pogovorov v službah, šolah, v prostem času, kmalu je prerasla v navijaško evforijo, ki se je končala z vrhuncem - romanjem kar 7.000 slovenskih navijačev v 1.500 kilometrov oddaljeni Carigrad na finalno tekmo med Slovenijo in Srbijo. Slovenija je z zmago postala država z najmanj prebivalci, ki je osvojila kolajno na košarkarskem evropskem prvenstvu. A to še ni vse - 7.000 Slovencev v dvorani Sinana Erdema je pomenilo, da je bil to tudi drugi najštevilčnejši obisk slovenskih navijačev na športnih prireditvah v tujini in rekord evropskih prvenstev po podatkih Fibe. Slovenski rekord namreč še naprej drži nogometna tekma s Španijo na evropskem prvenstvu 2000 v Amsterdamu, na katero je prišlo 10.000 Slovencev, Carigrad pa je zdaj prehitel Beograd 2005, kamor je na košarkarsko tekmo z Grčijo prišlo 5.000 Slovencev. A ne le tisti, ki so na najrazličnejše načine prišli v največje turško mesto, finalno tekmo so spremljali v praktično vseh domovih, na ulicah večjih in manjših mest, ključnik #mojtim je "gorel" tudi na družbenih omrežjih. Košarkarska vročica je močno narasla po četrtkovi zmagi nad Španijo, ko so številni Slovenci sklenili: "Šel bom v Carigrad, pa naj stane, kolikor hoče!" In tako se je začelo. Letalskih vozovnic za pot v Turčijo je bilo za vse, ki bi si košarkarje želeli spodbujati v živo, veliko premalo, pa čeprav je prvo današnje letalo z letališča Jožeta Pučnika proti Carigradu vzletelo že pred peto uro zjutraj, do 11.15 pa jih je vzletelo še devet. DAN, KI NE BO ŠEL V POZABO:- Film finalne tekme- 17. september od jutra do noči v aplikaciji MMCŽivo- Utrip tekme na Kongresnem trgu v Ljubljani                             .                                                                                                                                                                  Kako se je ozračje segrevalo?Veliko navijačev ni obupalo niti po tem, ko so ostali brez letalskih vozovnic - po nekaterih podatkih se jih je z avtobusi in avtomobili na 1.500 kilometrov dolgo pot odpravilo okoli 1.000. Odlično razpoloženi navijači so že nekaj ur pred finalom zasedli carigrajske ulice, po katerih so se sprehajali v slovenskih dresih, oviti v slovenske zastave ali opremljeni z drugimi navijaškimi rekviziti. Ogrevanje pred večernim dvobojem se je za mnogo Slovencev začelo v navijaški coni, kjer je bilo slišati slovensko prepevanje in navijanje.    Pripravljeni tudi lastniki lokalovMnožičen je bil obisk tudi v številnih lokalih po Sloveniji, odprtih je bilo namreč tudi veliko takšnih, ki imajo ob nedeljah sicer zaklenjena vrata, v številnih pa so prenos tekme predvajali na velikih platnih. Največ ljudi v prestolnici se je zbralo na Kongresnem trgu, kjer zagrizenih navijačev ni motil niti dež. Pahorjeva "zastava slavnih" vihrala med navijači v LjubljaniV središču prestolnice v Hiši športa so prenos v prostorih lokala sicer predvajali na dveh televizijah in platnih. Potrebne so bile rezervacije, a je bilo že v petek popoldne "zasedeno vse do vrha", so povedali. Tam je svojo "zastavo slavnih" vihtel tudi predsednik republike Borut Pahor, ki se tokrat ni podal na samo prizorišče dogodka, ampak je tekmo spremljal v družbi navijačev.  Slavje se bo nadaljevalo jutri, ko v prestolnici pripravljajo uradni sprejem košarkarske reprezentance. Ta se bo začel ob 18.00 na Kongresnem trgu v Ljubljani. Vsem, ki bi si junake želeli pozdraviti v živo, Slovenske železnice ponujajo tudi brezplačne povratne vozovnice, od koder koli v Sloveniji, pogoj je le, da imate s seboj navijaški rekvizit.  Skupaj z navijači se je v Carigrad podala tudi naša novinarka Tina Hacler, ki jih je spremljala vse od letališča do dviga pokala za zmago. S prizorišča se je oglašala tudi na Twitterju.  Medtem na kongresu...#mojtim #EuroBasket2017 pic.twitter.com/cZnhVYEp7j 

